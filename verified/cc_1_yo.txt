Ìdá 1: Kín ni Creative Commons?
Iṣẹ́ yìí wà lábẹ́ àṣẹ Creative Commons Attribution 4.0 International License.
Creative Commons jẹ́ àwọn ọ̀kan-ò-jọ̀kan ohun-èlò ajẹmófin, iléeṣẹ́ àìlérèlórí, àti àjọ àwọn ènìyàn eléròǹgbà kan náà kárí àgbáńlá ayé— tí í ṣe ìmísí àwọn ènìyànkan tí ó ní ìfẹ́ tinútinú láti pín àwọn iṣẹ́-àtinúdá àti ìmọ̀ wọn èyí tí ó ní àtìlẹ́yìn àwọn ọ̀kan-ò-jọ̀kan àṣẹ ìṣísílẹ̀-gbangba-wálíà fún àtúnlò. 
Creative Commons bẹ̀rẹ̀ láti wá wọ̀rọ̀kọ̀ fi ṣe àdá látàrí ètò, ẹ̀tọ́ àti àṣẹ-ẹ̀dà lórí iṣẹ́-ọpọlọ-àtinúdá àgbáńlá ayé tí kò bá ìgbà mu . 
Àwọn àṣẹ CC jẹ mọ́ àṣẹ ẹni tí ó ní iṣẹ́-àtinúdá tí ó jẹ́ pé ó fi àyè gba àwọn oníṣẹ́-ọpọlọ-àtinúdá láti yan oríṣìíríṣìí àṣẹ fún àtúnpín àti àtúnlò iṣẹ́. 
Ìgbàdéègbà ni ọpọ́n àti ojúṣe Creative Commons ń fẹjú sí i. Ìdá yìí yóò tú pẹrẹpẹ́ẹ̀rẹ̀ ibi tí CC ti ń bọ̀ àti ibi tí ó fi orí lé.
Abala méjì ni ìdá yìí níi:
1.1 Ìtàn Creative Commons
1.2 Creative Commons Lónìí 
Bákan náà ni àwọn àfikún wà tí ó ń ṣàlàyé síwájú bí o bá nífẹ̀ẹ́ sí ìtẹ̀síwájú ìṣípayá nípa èyíkéyìí orí-ọ̀rọ̀ tí ó wà nínú ìdá ẹ̀kọ́ yìí. 
Kíyèsíi: Torí wí pé o parí Ìwé-ẹ̀rí CC kò fún ọ gẹ́gẹ́ bí akẹ́kọ̀ọ́ láṣẹ láti pe ara rẹ̀ ní amòfin tí ó ń fún àwọn ènìyàn ní àmòràn ajẹmófin lórí àṣẹ-ẹ̀dà iṣẹ́-àtinúdá, ìfòtítọ́ lò / fifi òdodo lo iṣẹ́ tàbí àṣẹ ìṣísílẹ̀-gbangba-wálíà fun àtúnlò. 
Àwọn àkóónú abala-ẹ̀kọ́ àti àwọn ìwífún àwọn olùkọ́ni Ìwé-ẹ̀rí náà kì í ṣe ìmọ̀ràn ajẹmófin. 
Bí ó ti jẹ́ wí pé o kò leè fún ẹnikẹ́ni nímọ̀ràn ajẹmófin lẹ́yìn tí o bùṣe nínú ẹ̀kọ́ inú ìdá yìí, wà á ní ìmọ̀ kíkún tí kò ní ẹlẹ́gbẹ́ bí o bá parí abala-ẹ̀kọ́ yìí. 
Ó dájú wí pé wà á kọ́ nípa àṣẹ-ẹ̀dà lórí iṣẹ́-àtinúdá àṣẹ ìṣísílẹ̀-gbangba-wálíà àti àwọn onírúurú ìṣe ìṣísílẹ̀-gbangba-wálíà láti agbègbè dé agbègbè. 
Lẹ́yìn tí o bá gba oyè ẹ̀kọ́, ìrọ̀rùn ni ìṣípayá nípa àṣẹ-ẹ̀dà yóò jẹ́ fún ọ, bẹ́ẹ̀ náà ni wà á dántọ́ nínú àṣẹ ìṣísílẹ̀-gbangba-wálíà, wà á dájúdánú nínú àgbéyẹ̀wò ìṣẹ̀lẹ̀ àti ìmọ̀ àwọn ìṣe ìṣísílẹ̀-gbangba-wálíà tí ó kájú òṣùwọ̀n. 
1.1 Ìtàn Creative Commons
Lílóye nípa bí àwọn ọ̀kan-ò-jọ̀kan àṣẹ-ẹ̀dà lórí iṣẹ́-àtinúdá ṣe mí sínú àwọn ènìyàn kárí ayé, o ní láti mọ bíntín bí Creative Common ti ṣe ṣẹ̀. 
Ìyọrísí Ẹ̀kọ́
Sọ ìtàn ìdí tí a fi dá Creative Commons sílẹ̀ 
Tọ́ka sí àwọn ojúṣe òfin àṣẹ-ẹ̀dà lórí ìṣẹ̀dálẹ̀ Creative Commons 
Ìbéèrè Àrágbáramúramù / Ìdí tí ó fi ṣe kókó 
Kí ni àwọn ìdí lábẹ́ òfin àti àṣà fún ìdásílẹ̀ Creative Commons? 
Kín ni ìdí tí CC ṣe di igi àràbà tí gbogbo àgbáyé ń bá ṣe?
Àwọn olùdásílẹ̀ CC rí àìṣe déédéé tí ó wà láàárín ìmọ̀-ẹ̀rọ àti àwọn ohun tí àṣẹ-ẹ̀dà pa ààlà fún, wọ́n sì wá ọ̀nà miiran fún àwọn oníṣẹ́-àtinúdá láti pín iṣẹ́ wọn. 
Lónìí, ẹgbẹẹgbẹ̀rún lọ́nà ẹgbẹẹgbẹ̀rún àwọn oníṣẹ́-àtinúdá kárí àgbáńlá ayé ló ń lo ìlànà yìí.  
Ìfiyèsí ti ẹni / Ìdí tí ó fi ṣe kókó fún ọ 
Ìgbà wo ni ìgbà àkọ́kọ́ tí o gbọ́ nípa Creative Commons? 
Ronú nípa bí o ṣe máa ṣàlàyé ohun tí CC jẹ́ fún ẹni tí kò gbọ́ ohunkóhun nípa rẹ̀ rí. 
Láti ní òye pípé nípa iléeṣẹ́ náà, ó pọn dandan kí a kọ́kọ́ bẹ̀rẹ̀ pẹ̀lú ìṣẹ̀lẹ̀-àtẹ̀yìnwá ráńpẹ́. 
Kíkọ́ ìmọ̀ tí ó ṣe Pàtàkì 
Ìtàn Creative Commons f’ẹsẹ̀lélẹ̀ pẹ̀lú àṣẹ-ẹ̀dà lórí iṣẹ́-àtinúdá. 
Wà á kọ́ ní ẹ̀kúnrẹ́rẹ́ nípa àṣẹ-ẹ̀dà bí ó bá yá nínú abala-ẹ̀kọ́ yìí, àmọ́ nísinsìnyí ó tọ́ láti mọ̀ wí pé àṣẹ-ẹ̀dà jẹ́ ẹ̀ka ìmọ̀ òfin tí ń mú bí a ṣe ń lo iṣẹ́-ọpọlọ ẹ̀dá-ọmọ-ènìyàn wá sábẹ́ òfin – bí ìwé, àròkọ ìṣe-ìwádìí ajẹmákadá, orin, àti iṣẹ́-ọnà. 
Àṣẹ-ẹ̀dà fi àyè gba àwọn ọ̀kan-ò-jọ̀kan ẹ̀tọ́ tí ó jẹ́ ti oní-nǹkan nìkan, kí oní-nǹkan ó ba fi òfin de ẹlòmíràn lábẹ́ òfin láti má lè ṣe ẹ̀dà tàbí ṣe àyọlò iṣẹ́ rẹ̀ fún ìgbà ráńpẹ́. 
Ní ọ̀nà mííràn, òfin àṣẹ-ẹ̀dà ní ń sọ bí ẹnikẹ́ni ti ṣe lè ṣe ẹ̀dà iṣẹ́ àti ẹni tí ó lè pín in fún. 
Ẹ̀rọ-ayélujára-wọn-bí-ajere ti fún wa ní àǹfààní láti parapọ̀ ṣiṣẹ́ lórí àwọn iṣẹ́-ọpọlọ tí ẹ̀dá-ọmọ-ènìyàn ṣẹ̀dá (tí ó wà lábẹ́ òfin àṣẹ-ẹ̀dà), pín iṣẹ́ ká àti rí ọwọ́ tó, sí iṣẹ́ ní ọ̀nà tí a kò lérò tẹ́lẹ̀. 
Agbára pínpínká tí ìmọ̀-ẹ̀rọ ayárabíàṣá mú wá ń kòdìmú pẹ̀lú ààlà àìlèpínṣẹ́ká tí ó ti rọ̀ mọ́ òfin àṣẹ-ẹ̀dà kárí ayé.
A dá Creative Commons ní ojúnà àti wá àtúnṣe sí ìṣòro tí ó wà láàárín òye láti pín àwọn iṣẹ́ lórí ẹ̀rọ-ayárabíàṣá kárí ayé ní ọ̀nà tí ó bá òfin àṣẹ-ẹ̀dà mu. 
Ìtàn náà bẹ̀rẹ̀ pẹ̀lú ìṣòfin àṣẹ-ẹ̀dà lórí iṣẹ́-àtinúdá ní orílẹ̀-èdè America. 
A pè é ní Àbádòfin Ìfàgùn Èdè-Ìperí Àṣẹ-ẹ̀dà Sonny Bono, ìyẹn Sonny Bono Copyright Term Extension Act (CTEA), tí a gbà wọlé gẹ́gẹ́ bí òfin ní ọdún 1998. 
Ó fa ìkáwọ́ èdè-ìperí àṣẹ-ẹ̀dà gùn láti kan gbogbo iṣẹ́ tí ó ba jẹ́ ti Ìpínlẹ̀ Ìṣọ̀kan ti America—títí kan àwọn tí a ti tẹ̀ jáde tẹ́lẹ̀—pẹ̀lú àfikún ọdún 20 sí ọjọ́ tí a tẹ̀ ẹ́, torí náà èdè-ìperí fi ìgbé ayé oníṣẹ́-ọpọlọ àti àfikún ọdún 70 sí ọgbọọgba. 
(Ìgbésẹ̀ yìí fi èdè-ìperí àṣẹ-ẹ̀dà orílẹ̀-èdè U.S. sí ìbámu kan náà pẹ̀lú àwọn orílẹ̀-èdè mìíràn, bí-ó-ti-lè-jẹ́-pé di òní olónìí, ọ̀pọ̀lọpọ̀ orílẹ̀-èdè ni ó fi àṣẹ náà sílẹ̀ sí ọdún 50 lẹ́yìn tí oníṣẹ́-ọpọlọ náà bá papòdà.) 
(Ìṣiré Òtítọ́ tí ó dájú: Mickey Mouse Protection Act ni a máa ń pe CTEA nítorí wí pé ìfàgùn èdè-ìperí àṣẹ-ẹ̀dà náà wá sáyé ní kété tí àwòrándààyè àtilẹ̀bá Mickey Mouse, Steamboat Willie, yóò ti bọ́ sí àkàtà àṣẹ gbogbo mùtúmùwà.) 
“Larry Lessig ń sọ̀rọ̀ lórí kókó-ọ̀rọ̀ àpérò #ccsummit2011 ”
Àwòrán láti Flickr
Olùpìlẹ̀ṣẹ̀: DTKindler Photo
CC BY 2.0 Unported
Ọ̀jọ̀gbọ́n Ìmọ̀-òfin Stanford Law, Lawrence Lessig, nígbàgbọ́ wí pé òfin tuntun yìí kò bá òfin-ìpínlẹ̀ mu. 
Èdè-ìperí fún àṣẹ-ẹ̀dà ti rí ìfàgùn nínú àwọn ọdún tí ó ti ré kọjá. 
Òpin ọ̀rọ̀-ìperí àṣẹ-ẹ̀dà jẹ́ kókó—ó sààmì àsìkò tí iṣẹ́ kan yóò bọ́ sí àkàtà àṣẹ gbogbo mùtúmùwà, ní èyí tí ó ṣe wí pé gbogbo ènìyàn lè lo iṣẹ́ yẹn fún ohunkóhun láì gba àṣẹ. 
Èyí pọn dandan ní ti ìbámu ètò àṣẹ-ẹ̀dà. 
Iṣẹ́-àtinúdá àti ìmọ̀ gbogbo dúró lórí ohun tí ó ti wà tẹ́lẹ̀tẹ́lẹ́rí, òpin èdè-ìperí àṣẹ-ẹ̀dà ń ṣe àrídájú wí pé àwọn iṣẹ́ tí ó ní àṣẹ lórí yóò pàpà bọ́ sí àkàtà àṣẹ gbogbo mùtúmùwà àti pé yóò darapọ̀ mọ́ àwọn ogunlọ́gọ̀ ìmọ̀ àti iṣẹ́-ọpọlọ tí gbogbo wá ti lè wo àwòkọ́ṣe láti inú rẹ̀ ṣẹ̀dá iṣẹ́ tuntun láì sí ìdálọ́wọ́kọ́. 
Òfin tuntun náà tún ṣòro láti dìrọ̀ mọ́ ìlépa àṣẹ-ẹ̀dà bí a ti ṣe kọ ọ́ sínú Ìwé-òfin ìpínlẹ̀ U.S.—láti pèsè ìmóríyá fún àwọn ọlọ́gbọ́n àtinúdá láti pín àwọn iṣẹ́ wọn nípasẹ̀ yíyọwọ́ kílàńkó àṣẹ gbogbo lórí iṣẹ́ wọn kúrò díẹ̀. 
Báwo ni òfin ṣe leè tẹ̀síwájú ní ojúnà àti pèsè kóríyá fún àwọn iṣẹ́ tí a ti gbé jáde? 
Lessig ṣojú atẹ̀wé lórí ìtàkùn àgbáyé, Eric Eldred, ẹni tí ó ti fi ìgbésí ayé rẹ̀ mú àwọn onírúurú iṣẹ́ wà ní àrọ́wọ́tó bí wọ́n ṣe ń bọ́ sí àkàtà àṣẹ gbogbo mùtúmùwà. 
Wọ́n parapọ̀ di alátakò àìbófinmu Àbá náà. 
Ẹjọ́ náà, tí ó di mímọ̀ pẹ̀lú orúkọ Eldred v. Ashcroft, dé Ilé-Ẹjọ́ Gíga-Jù-Lọ ti orílẹ̀-èdè Ìṣọ̀kan Ìpínlẹ̀ America. Eldred pàdánù ẹjọ́.
Ìmísí wá láti ara ìlépa Eldred láti mú kí àwọn iṣẹ́-àtinúdá tí ó pọ̀ ó wà ní ọ̀fẹ́ lófò ní àrọ́wọ́tó lórí ẹ̀rọ-ayélujára àti ní ìdáhùn sí ìdàgbàsókè àwọn ènìyàn tí ó ń kọ búlọ́ọ̀gù, tí ó ń ṣe àtúnlò àti àtúnpín àkóónú iṣẹ́ ẹlòmíràn, Lessig pẹ̀lú àjọṣepọ̀ àwọn mìíràn hùmọ̀ òye-inú kan. 
Wọ́n dá iléeṣẹ́ àìlérèlórí tí a pè ní Creative Commons sílẹ̀, nígbà tí ó di ọdún 2002, wọ́n ṣe ìfilọ̀ àwọn àṣẹ Creative Commons—àwọn ọ̀kan-ò-jọ̀kan àṣẹ tí ó fún gbogbo ènìyàn ní àǹfààní láti ṣe àtúnlò iṣẹ́ àwọn olùpilẹ̀ṣẹ̀ iṣẹ́ ní ọ̀fẹ́ ní ọ̀nà tí ó bá òfin mu láì ti ọwọ́ bọ àṣẹ-ẹ̀dà oní nǹkan lójú dípò fífi “gbogbo ẹ̀tọ́ àti àṣẹ lórí iṣẹ́ fún olùpilẹ̀ṣẹ̀” bí ó ti ṣe wà ní àtètèkọ́ṣe. 
Túláàsì ni, bí o fẹ́ bí o kọ̀, ti olùpilẹ̀ṣẹ̀ iṣẹ́ ni àṣẹ-ẹ̀dà, kò sì ṣe é tọwọ́ bọ̀ lójú. 
Níwọ̀n bí àwọn ènìyàn kan ṣe fẹ́ kí gbogbo ẹ̀tọ́ àti àṣẹ lórí iṣẹ́ ó jẹ́ ti àwọn nìkan, àwọn mìíràn fẹ́ kí iṣẹ́ wọn ó di ohun tí gbogbo ènìyàn lè lò lọ́fẹ̀ẹ́ lófò.  
Òye-inú àṣẹ CC wá sáyé láti mú ìrọ̀rùn bá ọ̀nà tí àwọn oníṣẹ́-ọpọlọ tí ó hùn láti jẹ́ kí àwọn iṣẹ́ wọn ó di lílò fún gbogbo ènìyàn láì fi ọwọ́ pa ojú idà òfin àṣẹ-ẹ̀dà. 
Ní ìbẹ̀rẹ̀ pẹ̀pẹ̀ wá, fún ìlò àwọn oníṣẹ́ ọpọlọ jákèjádò ilé-ayé ni àwọn àṣẹ Creative Commons wà fún. 
Ìṣòfin àṣẹ-ẹ̀dà orílẹ̀-èdè America ni ó ṣí ojú àwọn olùdásílẹ̀ CC, ṣùgbọ́n òfin àṣẹ-ẹ̀dà tí ó pààlà sí bí ẹnikẹ́ni èèyànkéèyàn ti ṣe lè lo iṣẹ́ gbégi dínà bí a ti ṣe lè ṣe àtúnlò àwọn èyíòjọ́yìí àṣà àjọpín àti ìmọ̀ àjọmọ̀ kárí ayé, papàá bí ọgbọ́n-àmúṣe ẹ̀rọ-ayárabíàṣá àti ẹ̀rọ-ayélukára náà ti ṣí àwọn ọ̀nà tuntun sílẹ̀ fún àwọn ènìyàn láti kópa nínú ìbísi tòun ìmúwá àṣà àti ìmọ̀ tuntun. 
Wo àwòrán-olóhùn kúkúrú yìí, Àṣà Àjọpín, tí yóò fún ọ ní òye ìran èrèdíi rẹ̀ tí a fi fi Creative Commons lélẹ̀.
Láti ọwọ́ Jesse Dylan.  CC BY-NC-SA
Láti ìgbá tí a ti dá Creative Commons sílẹ̀, ọ̀pọ̀ nǹkan ni ó ti yàtọ̀ ní ti bí àwọn ènìyàn ti ṣe ń ṣe àmúlò àti bí ẹ̀rọ-ayélujára ṣe ń ṣiṣẹ́. 
Ní ọ̀pọ̀lọpọ̀ ibi ní àgbáyé, òfin tí ó gbégi dínà bí a ti ṣe ń lo iṣẹ́-ọpọlọ ló ń pọ̀ ọ́ sí i. 
Síbẹ̀ àtúnpín àti àtúnpòpọ̀ kò ṣe é yọ kúrò lórí ẹ̀rọ-ayélujára. 
Ìwọ wo àtòpọ̀ àwòrán-olóhùn tí o fẹ́ràn jù lọ tàbí àwọn àwòrán tí ọ̀rẹ́ẹ̀ rẹ fi sí orí ẹ̀rọ-alátagbà ní ọ̀sẹ̀ tí ó kọjá. 
Nígbà mìíràn irúfẹ́ àtúnpín àti àtúnlò báyìí ń lòdì sí òfin àṣẹ-ẹ̀dà, nígbà mìíràn ẹ̀wẹ̀wẹ̀ orí àwọn gbàgede ẹ̀rọ-alátagbà ni ó ti máa ń ṣẹlẹ̀ nítorí wí pé àwọn iṣẹ́ báwọ̀nyẹn kò leè ṣe é ṣe lórí àwọn ibùdó kan lórí ìtàkùn àgbáyé. 
Ní orí àwọn ibùdó fún àtẹ̀jáde ìwé-ẹ̀kọ́, ìwádìí ajẹmákadà, àwòrán-olóhùn afẹ̀ríhàn àti bẹ́ẹ̀ bẹ́ẹ̀ lọ tí a kò leè kà tán, àwọn òfin àṣẹ-ẹ̀dà tí ń ṣe gbégidínà ìṣẹ̀dà, ìrọ́wọ́tó, àti àtúnpòpọ̀ iṣẹ́ ṣì ń ṣ’Ọ̀ṣun ṣ’Ọrà. 
Àwọn ohun-èlò CC ń ṣe ìrànwọ́ nípa wíwá ojútùú sí ìṣòro yìí. Àwọn iṣẹ́ tí ó ju ẹgbẹẹgbẹ̀rún 1.6 lọ ni ó ń lo àwọn àṣẹ Creative Commons lórí ẹ̀rọ-ayélujára ní orí àwọn ibùdó ìtàkùn ẹgbẹẹgbẹ̀rún 9. 
Iṣẹ́ ìdánwò tí ó bẹ̀rẹ̀ ní ọdún mẹ́ẹ̀ẹ́dógún sẹ́yìn ti kẹ́ṣẹ járí, ní ọ̀nà tí àwọn olùdásílẹ̀ CC gan-an alára kò ti lérò. 
Òótọ́ ni pé àwọn àṣẹ-ẹ̀dà ìṣísílẹ̀ gbangba wálíà ti wà láti ọjọ́ tí ó ti pẹ́, àmọ́ a gbà ọ́ nímọ̀ràn kí o máa lo àwọn àṣẹ Creative Commons nítorí wọ́n ṣe é lò ní ọ̀fẹ́, wọ́n bá ìgbà mu, ìjọba, àwọn iléeṣẹ́ àti ènìyàn ti gbà wọ́n tọwọ́tẹsẹ̀ gẹ́gẹ́ bí àṣẹ tí ó ṣe é lò ní àgbáńlá ayé fún àṣẹ-ẹ̀dà ìṣísílẹ̀ gbangba wálíà. 
Nínú ìpín tí ó kàn, wà á kọ́ sí i nípa ìrísí Creative Commons lónìí—àwọn àṣẹ, ilé-iṣẹ́ náà, àti ohun tí ó dúró fún gẹ́gẹ́ bí àjọ àwọn ènìyàn tí ó ń ronú bákan náà. 
Ọ̀rọ̀ Ìparí 
Ìmọ̀-ẹ̀rọ mú u rọrùn fún àwọn ẹgbẹlẹmùkù ènìyàn láti lo àwọn àkóónú orí ẹ̀rọ-ayélujára lẹ́rìnkannáà, tí wọ́n sì lè gba ẹ̀dà rẹ̀, pín in àti ṣe àtúnpòpọ̀ rẹ̀ lẹ́yẹ-kò-ṣọkà pẹ̀lú ìdẹ̀ra. 
Àmọ́ òfin àṣẹ-ẹ̀dà ní àlàkalẹ̀ tí kò jẹ́ kí ìwọ̀nyí ó ṣe é ṣe. 
A dá Creative Commons láti jẹ̀gbádùn àǹfààní ẹ̀rọ-ayélujára ní ìrọwọ́ìrọsẹ̀. 
1.2 Creative Commons Lónìí
Gẹ́gẹ́ bí àwọn àkójọ ohun-èlò tí ó bófin mu, iléeṣẹ́ àìlérèlórí, àti àjọ àwọn ènìyàn tí ó ń ronú bákan náà, Creative Commons ti gbàràdá ní ìlọ́po ọ̀nà ó sì di àgbénáwò. 
Ìyọrísí Ẹ̀kọ́
Mọ ìyàtọ̀ tí ó wà láàárín Creative Commons gẹ́gẹ́ bí àkójọ àwọn àṣẹ, àjọ, àti iléeṣẹ́ àìlérèlórí  
Ṣe ìṣípayá ojúṣe Àjọ CC Àgbáńlá-ayé 
Ṣàlàyé àwọn ìpilẹ̀ṣẹ̀ irúfẹ́ iṣẹ́ tí CC ń gbé ṣe gẹ́gẹ́ bí iléeṣẹ́ àìlérèlórí 
Ìbéèrè Àrágbáramúramù / Ìdí tí ó fi ṣe kókó 
Ní báyìí a ti mọ èrèdíi rẹ̀ tí a fi dá Creative Commons sílẹ̀. Ṣùgbọ́n kí ni Creative Commons lónìí? 
Lóde òní gbajúbajà ni àwọn àṣẹ CC lórí ayélujára tí àwọn oníṣẹ́-ọpọlọ jákèjádò ilé-ayé sì ń lò wọ́n fún èyí-ò-jọ̀yìí nǹkan tí o kò lérò. 
Ìgbésẹ̀ iṣẹ́ ìṣísílẹ̀-gbangba-wálíà, tí ó ju àwọn àṣẹ CC lọ, jẹ́ àgbáríjọ àwọn ènìyàn tí ó gbà wí pé ilé-ayé sànjù bí a bá pín iṣẹ́ àti ṣiṣẹ́ papọ̀ ní ìṣọ̀kan. 
Creative Commons jẹ́ iléeṣẹ́ àìlérèlórí tí í ṣe ojúwà àwọn àṣẹ CC tí ó ṣì ń ṣe ìrànwọ́ ìtìlẹ́yìn iṣẹ́ tí ó ṣí sílẹ̀ fún àwọn ènìyàn láti lò lọ́fẹ̀ẹ́ láì gba àṣẹ lábẹ́ òfin. 
Ìfiyèsí ti ẹni / Ìdí tí ó fi ṣe kókó fún ọ 
Bí o bá ronú nípa Creative Commons, ǹjẹ́ o ronú nípa àwọn àṣẹ náà? 
Àwọn ajàfẹ́tọ̀ọ́-ọmọnìyàn tí ó ń béèrè fún àtúnpadàṣe àṣẹ-ẹ̀dà? 
Ohun-èlò tí ó wúlò láti pín? 
Àwọn àmì nínú òbìrìkìtì? 
Nǹkan mìíràn? 
Ǹjẹ́ o lọ́wọ́ nínú iṣẹ́ tí Creative Commons ń ṣe gẹ́gẹ́ bí oníṣẹ́-ọpọlọ, alátùnúnlò iṣẹ́, àti/tàbí alágbàwí? 
Ó hùn ọ́ láti di ara wa bí? 
Kíkọ́ Ìmọ̀ tí ó ṣe Pàtàkì 
Lónìí, àwọn iṣẹ́ tí ó ju ẹgbẹẹgbẹ̀rún-lọ́nà-ẹgbẹ̀rún 1.6, láti orí orin, àwòrán-olóhùn lórí Youtube títí kan ìwádìí ìmọ̀-ìjìnlẹ̀ ni ó ń lo àwọn àṣẹ CC àti ohunèlò àkàtà àṣẹ gbogbo ènìyàn. 
Àwọn àṣẹ wọ̀nyí ti ṣe àtìlẹ́yìn àgbáríjọpọ̀ àwọn ènìyàn kárí àgbáńlá-ayé tí ó ń fẹ́ ìṣísílẹ̀-gbangba, àjọṣepọ̀, àti àjọpín iṣẹ́-àtinúdá ẹ̀dá-ọmọnìyàn. 
CC tí í ṣe iléeṣẹ́ àìlérèlórí, tí ó fi ìgbà kan rí fi yàrá abẹ́lẹ̀ Iléèwé Ẹ̀kọ́ Òfin Stanford ṣe ibiṣẹ́, ti ní òṣìṣẹ́ káàkiri Ilé-ayé tí ó ń ṣiṣẹ́ lórí àwọn àkànṣe-iṣẹ́ lóríṣìíríṣìi. 
A ó yẹ ìrí Creative Commons wọ̀nyí—àwọn àṣẹ, ìgbésẹ̀ àjọ, àti iléeṣẹ́ náà wò —a ó sì gbé ọ̀kọ̀ọ̀kan yẹ̀wò ní ṣísẹ̀ntẹ̀lé.
Àwọn àṣẹ CC 
Àwọn ohun èlò tí ó bá òfin mu CC jẹ́ ohun tí àwọn oníṣẹ́-ọpọlọ tí ó bá fẹ́ kí iṣẹ́ rẹ̀ ó di lílò lọ́fẹ̀ẹ́ fún gbogbo ènìyàn láì fi ti ọnà-ìmúṣe “gbogbo ẹ̀tọ́ àti àṣẹ lórí iṣẹ́ fún olùpilẹ̀ṣẹ̀” tí ó wà lábẹ́ òfin àṣẹ-ẹ̀dá tí kò fi àyè gba ẹnikẹ́ni láti ṣ’àyọlò iṣẹ́ ẹlòmìíràn. 
Àwọn ohun èlò ajẹmófin wọ̀nyí ti wà nínú àwọn gbàgede tí ó ní àwọn iṣẹ́ tí òǹṣàmúlò ṣe bíi YouTube, Flickr, àti Jamendo, tí àwọn àkànṣe-iṣẹ́ ìṣísílẹ̀-gbangba tí ò lérè lórí bíi Wikipedia àti OpenStax sì ń lò ó. 
Àwọn ìdásílẹ̀ bí ìṣe bíi Metropolitan Museum of Art àti Europeana, àti àwọn oníṣẹ́-ọpọlọ mìíràn ń lò ó. 
Fún àlàyé nípa iṣẹ́-àtinúdá ní Creative Commons àti àṣẹ-ẹ̀dá, tẹ́tí sí N kò ní Tì í Pa, láti ọwọ́ Jonathan “Song-A-Day” Mann nípa lílo àwọn àṣẹ CC fún orin rẹ̀. 
Láfikún fífún àwọn oníṣẹ́-ọpọlọ ní onírúurú ọ̀nà bí wọ́n ti ṣe leè pín iṣẹ́ wọn, àwọn ohun èlò CC tí ó bófin mu ń ṣiṣẹ́ ribiribi níbi ti àkọ́so ètò ìtẹ́jáde iṣẹ́ ajẹmákadá àti ẹ̀kọ́. 
Wo àwòrán-olóhùn ráńpẹ́, Ìdí tí Ìlànà Ẹ̀kọ́ Ìṣísílẹ̀-gbangba fi Ṣe Kókó, kí o rí àwọn àǹfààní tí ó sojo sínú àwọn àṣẹ tí Creative Commons gbékalẹ̀ fún ètò ẹ̀kọ́. 
Lápapọ̀, àwọn ohun èlò tí ó bá òfin mu wọ̀nyí ń ṣe ìrànwọ́ fún ìṣẹ̀dá onírúurú ohun èlò ìkọ́nilẹ́kọ̀ọ́ tí ó wúlò fún gbogbo ènìyàn—láti orí ìwé-asọ̀tàn aláwòrán títí dé orí ìwé aláwòrán apanilẹ́rìn—tí ó wà ní àrọ́wọ́tó fún ẹnikẹ́ni láti mú lò lọ́fẹ̀ẹ́ lófò. 
Àwọn àṣẹ CC tún leè wúlò fún ohun tí kò jẹmọ́ àṣẹ-ẹ̀dá. 
Fún àwọn tí ó ń ṣiṣẹ́ irú kan náà, àwọn àṣẹ wọ̀nyí ń lukoro àwọn àkójọ rírì iṣẹ́ àti onírúurú ọ̀nà tí à ń gbà ṣiṣẹ́. 
Fún àwọn òǹṣàmúlò mìíràn, èyí túmọ̀ sí wí pé bí a bá bojú wẹ̀yìn ṣe àbẹ̀wó sí àwòṣe ìṣúná commons. 
Gẹ́gẹ́ bí onímọ̀ nípa ètò ìṣúná owó David Bollier ṣàpèjúwe rẹ̀, “commons jẹyọ nígbàkúùgbà tí ẹgbẹ́ kan nínú ìlú bá ní ìfẹ́ sí ìṣàkóso ohun àmúlò kan bí iṣẹ́ ní ọ̀nà tí ó bá ti àjọṣepọ̀ mu, pẹ̀lú ìbọ̀wọ̀ fún ìṣòtítọ́ nípa rírí àyè sí iṣẹ́ náà, ìṣàmúlò iṣẹ́ náà àti ìmúró iṣẹ́ náà.” 
Wikipedia jẹ́ àpẹẹrẹ kan gbòógì iṣẹ́ tí ó ń lo àwọn àṣẹ CC tí ó dúró fún ẹgbẹ́ àwọn ènìyàn tí ó ní èròǹgbà kan náà.
Fún àwọn mìíràn ní tiwọn, àwọn ohunèlò tí ó bófin mu CC àti àwọn àtẹ̀ìpàṣẹ wọn ń sọ ìṣetímọ́tímọ́ àkójọ àwọn rírì tí ó pabanbarì. 
Àwọn àtẹ̀ìpàṣẹ CC ti di àmì fún pínpín, ìṣísílẹ̀-ní gbangba fún lílò, àti àjùmọ̀ṣe ẹ̀dá-ọmọ-ènìyàn níbi-gbogbo. 
Àmì-ìdánimọ̀ CC àti àwọn àmì yòókù ti wà láìyẹsẹ̀ nínú Ilé Àkójọpọ̀ Iṣẹ́-ọnà Ìgbàlódé, ìyẹn The Museum of Modern Art (MoMA) ní ìlú New York. 
Níwọ̀n bí kò ti ṣe sí ìmóríyá kan ṣoṣo fún lílo àwọn àṣẹ CC, oyè kan wá wí pé àṣẹ CC fẹsẹ̀múlẹ̀ nínú ìgbàgbọ́ pàtàkì wí pé ìmọ̀ àti iṣẹ́-àtinúdá jẹ́ ìgbéga àṣà wa bókànràn kí ó jẹ́ ọjà tí ó ń pa owó. 
Àwọn àṣẹ wọ̀nyí fihàn wí pé olúkúlùkù l’ó ní ohun kan láti fi sílẹ̀, àti wí pé ẹnìkan  kì í jẹ́ àwá dé, kò sí ẹnìkan tí ó leè sọ wí pé òun ni òun ni àṣà àjọni. 
Ní pàtàkì, wọ́n fi ìgbàgbọ́ nínú ìlérí ìpínká hàn.  
Àjọ Náà 
Láti ọdún 2001, àgbáríjọpọ̀ àwọn ènìyàn ní gbogbo kọ̀ọ̀rọ̀kọ́ọ́rọ́ àgbáńlá ayé ti ń dòyì ká Creative Commons àti àwọn àṣẹ ìṣísílẹ̀-gbangba fún gbogbo ènìyàn láti lò.
Ara wọn ni ajàfẹ́tọ̀ọ́-ọmọ-ènìyàn tí ó ń ṣiṣẹ́ lórí àtúnpadàṣe àṣẹ-ẹ̀dá jákèjádò ilé-ayé, awon aṣòfin àkóso ìlú tí ó ń jà fún ìṣísílẹ̀-gbangba àwọn ohun ìkẹ́kọ̀ọ́ tí a fi owó ìlú ṣe àgbékalẹ̀ rẹ̀, ìṣe-ìwádìí àti ìwífún-alálàyé, àti àwọn oníṣẹ́-ọpọlọ tí ó mọ rírì pínpín iṣẹ́ fún ìlò gbogboògbò.  
Ọ̀pọ̀lọpọ̀ àwọn ènìyàn àti iléeṣẹ́ tí ó jẹ́ ọ̀kan lára alábàáṣe àjọ CC ni kò bá Creative Commons tan rárá.
Níwọ̀n bí àwọn àkànṣe àṣẹ-ẹ̀dà ìṣísílẹ̀ gbangba wálíà ti wà tẹ́lẹ̀tẹ́lẹ̀ rí, a rọ ẹnikẹ́ni láti lo àwọn àṣẹ Creative Commons nítorí pé wọ́n bá ìgbà mu, ọ̀fẹ́ ni ìlo wọn, àti pé àwọn àjọ-ọba, iléeṣẹ́ àti ènìyàn gbogbo kárí ayé l’ó tẹ́wọ́ gbà á gẹ́gẹ́ bí àṣẹ-ẹ̀dà ìṣísílẹ̀ gbangba tí ó jẹ́ ojúlówó.
Creative Commons ní àjọ àgbáńlá-ayé ìṣe àìgbagbẹ̀fẹ̀ CC Global Network, èyítí ó ní àwọn adájọ́, ajàfẹ́tọ̀ọ́, ọ̀mọ̀wé, òṣéré, olórin, àti àwọn mìíràn, tí gbogbo wọn ń ṣiṣẹ́ lórí àwọn àkànṣe iṣẹ́ tí ó lọ salalu àti lórí àwọn ohun tí ó ṣe pẹ̀kíǹrẹ̀kí pẹ̀lú àjùmọ̀lò àti àjùmọ̀ṣe. 
Àjọ CC Global Network ní ọmọ-ẹgbẹ́ tí ó tó 500, àti àwọn Ẹ̀ka 40 ní orígun mẹ́rẹ̀ẹ̀rin ilé-ayé. 
Àjọ CC Global Network náà jẹ́ ọ̀kan nínú ìgbésẹ̀ iṣẹ́ àjùmọ̀ṣe tó fẹjú gbẹ̀gbẹ̀, èyítí àwọn ọmọ-ẹgbẹ́ Wikipedians, Mozillians, àwọn alágbàwí ìṣísílẹ̀-gbangba-wálíà, àti bẹ́ẹ̀ bẹ́ẹ̀ ń bẹ nínú rẹ̀. 
Iṣẹ́ tí àjọ àgbáńlá-ayé ń ṣe w ani ẹ̀ka-ò-jẹ̀ka tí a pè ní “Àwọn Gbàgede Àjọ;” rò nípa wọn gẹ́gẹ́ bí ẹgbẹ́ tí ó ń ṣiṣẹ́ pọ̀. 
Ẹnikẹ́ni tí ó bá fẹ́ bá Gbàgede kan ṣiṣẹ́ pọ̀ lè darapọ̀ àti kópa tí kò kéré tàbí ṣiṣẹ́ fún ìgbà díẹ̀ bí ó bá ti fẹ́. 
Kà síi nípa Àwọn Gbàgede Àjọ kí o rí ibi tí ó hùn ọ́ láti kópa. Bí ó hùn ọ́, jọ̀wọ́ darapọ̀ lọ́wọ́ kan!
Iṣẹ́-àìrídìmú Olórísun Ìṣísílẹ̀-Gbangba Open source software ni àkọ́kọ́ irú àjùmòlò tó so èso rere gẹ́gẹ́ bí i ìgbésẹ̀ àjùmọ̀ṣe tí ó ti sún síwájú rékọjá ìmọ̀-ẹ̀rọ lo. 
Àgbéyẹ̀wò tí Conversation's Explainer ṣe lórí àwọn ìgbésẹ̀ iṣẹ́ àjùmọ̀ṣe mìíràn ṣe àwọn àfikún sí i, gẹ́gẹ́ bíi Ìṣísílẹ̀-gbangba Ìmú-ohun-tuntun-wá nínú àjùmọ̀ṣe, Ìwífún-alálàyé Ìṣísílẹ̀ gbangba (wo Ìwífúnalálàyé Ìṣísílẹ̀-Gbangba Commons) àti Ìfi-èrò-kó-jọ. 
Bákan náà ni ìgbésẹ̀ iṣẹ́ àjùmọ̀ṣe Ìṣísílẹ̀-gbangba Lọ́fẹ̀ẹ́, èyítí ó ń lépa àti mú kí iṣẹ́-ìwádìí ó wà ní àrọ́wọ́tó, Ìgbésẹ̀ Iṣẹ́ Ìṣísílẹ̀-gbangba Ìmọ̀-Ìjìnlẹ̀, àti ìdàgbàsókè àwọn iṣẹ́ Ohun-àmúlò Ètò-Ẹ̀kọ́ Ìṣísílẹ̀-gbangba.  
Iléeṣẹ́ Creative Commons náà 
Iléeṣẹ́ kékeré àìlérèlórí ni ó ń tukọ̀ àwọn ohun èlò tí ó bófin mu Creative Commons tí ó ṣì jẹ́ àmúṣagbára fún ìgbésẹ̀ iṣẹ́ àjọ náà. 
CC jẹ́ ilé-iṣẹ́ tí ó tàn kálékáko, pẹ̀lú àwọn òṣìṣẹ́ àti agbaṣẹ́ṣe tí ó ń ṣiṣẹ́ ní orígun mẹ́rẹ̀ẹ̀rin ìsálú ayé. Kàn sí wa níbí. 
Àwọn òṣìṣẹ́ Creative Commons nínú oṣù Ọ̀wẹwẹ̀ ọdún 2017, © Creative Commons, CC BY 4.0.
Ní ọdún 2016, Creative Commons bẹ̀rẹ̀ ọgbọ́n-èrò tuntun iléeṣẹ́ tí ó dá fìrìgbagbòó lóríi àgbékalẹ̀ àti ìmúró iṣẹ́ tí ó ṣe é lò, tí ó fi àjùmọ̀ṣe àti ìmoore tisẹ̀. 
Èyí yàtọ̀ gedegbe sí iye àwọn ọ̀kan-ò-jọ̀kan iṣẹ́ tí ó ní àwọn àṣẹ CC tí ó wà ní àrọ́wọ́tó fún àtúnlò, ṣùgbọ́n lórí ìfarakọ́ra àti ìbáṣepọ̀ iṣẹ́ tí ó ń wá sáyé. 
Àwòrán-olóhùn yìí ṣe ìfáárà ọgbọ́n-èrò tuntun náà (aláṣàyàn). 
Pẹ̀lú ìtọ́sọ́nà ọgbọ́n-èrò yẹn, iṣẹ́ iléeṣẹ́ wá wà nínú garawa méjì tí ó jẹ́ pọnti: 
Àṣẹ, Àwọn Ohunèlò àti Ìmọ̀-ẹ̀rọ: 
Àwọn àṣẹ CC náà àti àwọn ohun èlò àkàtà-àṣẹ-gbogbo-ènìyàn jẹ́ ohun-èlò tí ó ṣe kókó tí ó bófin mu tí CC gbéṣe tí ó sì tún ń ṣe àkóso wọn. 
Níwọ̀n bí àwọn àṣẹ wa ti la àyẹ̀wò àwọn onímọ̀ nípa òfin kárí ayé kọjá, iṣẹ́ wá ti bùṣe. 
À ń ṣiṣẹ́ takuntakun lórí ọnà ẹ̀rọ àmúṣẹ́ṣe láti mú àwárí àti ìlò àwọn iṣẹ́ orí ẹ̀rọ-ayárabíàṣá r’ọrùn fún gbogbo mùtúmùwà. 
Ẹ̀wẹ̀wẹ̀ ni à ń ṣe àròjinlẹ̀ nípa àwọn ọ̀nà tí yóò mú gbogbo àwọn ohun èlò àmúṣẹ́ṣe àti ohun-èlò tí ó bófin mu CC báramu fún ibùdó ìtàkùn òde òní. 
Ìtìlẹ́yìn fún ìgbésẹ̀ àjọ: 
CC ń ṣiṣẹ́ láti ṣe ìrànwọ́ fún àwọn ènìyàn t’ó mọ rírì ìṣísílẹ̀-gbangba-wálíà iṣẹ́ tí ó fi àyè gba ẹnikẹ́ni láti ṣe ìtúnlò, ṣe àkànṣe iṣẹ́ àjùmọ̀ṣe àti láti lépa kan náà. 
Nípasẹ̀ àwọn ọ̀kẹ̀ àìmọye iṣẹ́ CC, à ń ṣiṣẹ́ tààrà pẹ̀lú àwọn ọmọ-ẹgbẹ́ wa kárí ayé—ní ẹ̀ka ètò ẹ̀kọ́, àṣà, ìmọ̀-ìjìnlẹ̀, àtúnpadàṣe àṣẹ-ẹ̀dá, ìṣàkóso ètò ìjọba, àti àwọn ẹ̀ka tí ó kù—láti kọ́ àti ró àwọn alágbàwí iṣẹ́ ìṣísílẹ̀-gbangba-wálíà kárí orígun mẹ́rẹ̀ẹ̀rin àgbáyé lágbára. 
Ọ̀rọ̀ Ìparí 
Creative Commons tí gòkè àgbà láti iléeṣẹ́ tí ó fi yàrá abẹ́lẹ́ ilé ẹ̀kọ́ ìmọ̀-òfin sí iléeṣẹ́ tí àwọn ènìyàn mọ̀ bí ẹní mowó kárí àgbáńlá-ayé gẹ́gẹ́ bí agbódegbà ìwúlò àti iyì àwọn àkójọ ohun-èlò tí ó pọn dandan gbọ̀n fún gbogboògbò.  
Èyí nígbà kan náà, jẹ́ àwọn àkójọ àṣẹ, àjọ àwọn agbégbèésẹ̀ kan náà, àti iléeṣẹ́ àìlérèlórí. 
A nírètí wí pé ìdá ẹ̀kọ́ yìí fún ọ ní òye nípa ohun tí iléeṣẹ́ náà ń gbéṣe àti, pàápàá jù lọ, bí o ti ṣe lè di ọ̀kan lára àwọn tí ó ń bá wa ṣiṣẹ́. 
Àfikún àwọn ohun-àmúlò ẹ̀kọ́ 
Ìwífún síwájú sí i nípa ìṣẹ̀lẹ̀-àtẹ̀yìnwá CC 
Bí mo ṣe pàdánù Nǹkan Ńlá náà láti ọwọ́ Lawrence Lessig. 
Lawrence Lessig ṣàpèjúwe ohun tí ó ṣẹlẹ̀ ní ẹjọ́ Eldred  
Àyọkà láti inú Àṣà Ọ̀fẹ́ láti ọwọ́ Lawrence Lessig. CC BY-NC 1.0
Àyọkà tí ó ṣe ìṣípayá ohun tí ó fa sábàbí ẹjọ́ Eldred
Ìwífún síwájú sí i nípa CC àti àwọn àṣẹ ìṣísílẹ̀-gbangba 
Ìdí tí Ẹ̀kọ́ Ìṣísílẹ̀-gbangba fi Ṣe Kókó, láti ọwọ́ David Blake @ Degreed. CC BY 3.0
Àwòrán-olóhùn bíntín tí ó ń ṣàlàyé bí ẹ̀kọ́ ìṣísílẹ̀-gbangba yóò ṣe jẹ́ lílò lórí ẹ̀rọ-ayárabíàṣá, ìdí tí ìwúlò rẹ̀ fi pọn dandan gbọ̀n fún gbogbo àgbáyé, àti bí àwọn àṣẹ Creative Commons ṣe ń mú ẹ̀kọ́ ìṣísílẹ̀-gbangba ṣe é ṣe 
À ń ṣe Ẹ̀dà Gẹ́gẹ́ Bí a ti ṣe ń Mí, láti ọwọ́ Cory Doctorow. 
Ọ̀rọ̀-sísọ ti kókó ètò kan tí ó ṣàlàyé ìṣe-ẹ̀dá àti bí ẹ̀rọ-ayélujára ti ṣe mú àyípadà bá bí a ṣe ń ṣe ẹ̀dá. 
Èyí tọ́ka sí àṣẹ lórí ìṣẹ̀dá àti ìṣàjọpín iṣẹ́ lórí ayélujára ní ọ̀nà tí ó bófin mu.
À Ní Láti Sọ̀rọ̀ Nípa Àjọpín, láti ọwọ́ Ryan Merkley @ Creative Commons. CC BY-SA 3.0
Ìfọ̀rọ̀wọ́rọ̀ bíntín nípa ìwúlò àjọpín, bí àjọpín ṣe lè mú ayé dára sí i, àti bí Creative Commons ṣe ń mú kí àjọpín ó ṣe é ṣe 
Ìwífún síwájú sí i nípa àjọṣe-gbogbo-ènìyàn 
Báwo ni Àjọṣegbogboènìyàn Ṣe Ń Ṣiṣẹ́ tí ó jẹ́ ti Àkànṣe-iṣẹ́ Ẹ̀tọ́ Tí-ó-kàn, tí a ṣe ìmúyẹ rẹ̀ láti Ìjọṣegbogboènìyàn gẹ́gẹ́ bí Ọ̀nà Ìpawọ́dà Àwùjọ. CC BY 3.0
Àwòrán-olóhùn tí ó ń ṣe àlàyé bí àjọṣegbogboènìyàn ṣe ń ṣiṣẹ́, tí ó jẹ́ ìmúyẹ láti ara àlàyé onímọ̀-ìṣúná David Bollier nípa ohun tí àjọṣegbogboènìyàn jẹ́, àti àwọn ohun tí ó ń fàfàsẹ́yìn fún àjọṣegbogboènìyàn.
Commons Aládùn àti Ní Kúkúrú láti ọwọ́ David Bollier. CC BY 3.0
Búlọ́ọ̀gù bíntín tí ó ń ṣe àwíye àjọṣegbogboènìyàn, àwọn ìṣòro àjọṣegbogboènìyàn, àti ohun tí ó ń mú àjọṣegbogboènìyàn wáyé 
Ọrọ̀ Commons Náà: Ilé-ayé Tí Ó Ju Ọjà àti Ìpínlẹ̀ Lọ láti ọwọ́ David Bollier àti Silke Helfrich. CC BY-SA 3.0
Ìwé tí ó gba ohùn sílẹ̀ lẹ́nu ọ̀pọ̀ ènìyàn ní ìgbésẹ̀ àti kó àlàyé irúfẹ́ àwọn ohun-àmúlò tí ó wà ní àjọṣegbogboènìyàn, bí agbègbè ilé ayé ṣe fa sábàbí àjọṣegbogboènìyàn, àti pàtàkì ètò ìṣèlú àjọṣegbogboènìyàn.  
Àròkọ Ìmodiká Wikipedia. CC BY-SA 3.0
Àròkọ tí ó ń ṣe àpèjúwe ìmodiká, tí ó jẹ́ ọ̀rọ̀ àjiyànlélórí tí ó wà nínú àjọṣegbogboènìyàn. 
Ètò Ìṣèlú Ìṣúnà Commons láti ọwọ́ Yochai Benkler. CC BY 3.0
Àròkọ bíntín tí ó ń ṣàlàyé bí ohun amáyédẹrùn ṣe lè ṣe ìmúró àjọṣegbogboènìyàn 
Àjálù Commons Náà láti ọwọ́ Boundless & Lumen Learning
Apá kan nínú ìwé-lílò-ẹ̀kọ́ abala-ẹ̀kọ́ ìmọ̀-ìṣúná tí ó ń ṣàlàyé òfin ìpilẹ̀ ìmọ̀-ìṣúná tí ó tọ́ka sí àwọn ohun tí ó ń fa ìfàsẹ́yìn fún àjọṣegbogboènìyàn
Ìjárọ́ Àjálù Commons láti ọwọ́ On the Commons. CC BY-SA 3.0
Àròkọ kúkúrú tí ó ń ṣàlàyé bí a ṣe lè borí àjálù àjọṣegbogboènìyàn  
Òfin ìpilẹ̀ 8 Elinor Ostrom fún Ìṣàkóso Commons kan láti ọwọ́ On the Commons. CC BY-SA 3.0
Ìṣẹ̀lẹ̀-àtẹ̀yìnwá kúkúrú lórí onímọ̀-ìṣúná Elinor Ostrom àti àwọn òfin ìpilẹ̀ 8 fún ìṣàkóso àjọṣegbogboènìyàn kan tí ó ti filélẹ̀ 
Ìwífún sí i nípa àwọn ìgbésẹ̀-iṣẹ́ ìṣísílẹ̀-gbangba-wálíà mìíràn 
Iré Àṣà Ọ̀fẹ́ láti ọwọ́ Molle Industria. CC BY-NC-SA 3.0
Iré kan tí ó ń múni ní òye nípa èrò àṣà ọ̀fẹ́ 
Àwọn Ohun-àmúlò ti Awon Akópa Filé 
Àwọn akópa ìwé-ẹ̀rí ẹ̀kọ́ CC ṣàfilé ọ̀pọ̀lọpọ̀ ohun-àmúlò tí ó wà lórí ibùdó-ìtàkùn Ìwé-ẹ̀rí èyí tí ó ti ara àbá-ìpìlẹ̀ jẹyọ. 
Níwọ̀n bí Creative Commons kò ti ṣe ṣàyẹ̀wò fínnífínní sí àwọn ohun-àmúlò-ẹ̀kọ́ wọ̀nyí, a fẹ́ pe àkíyèsí sí àwọn ìdásí àwọn akópa níbi: 
