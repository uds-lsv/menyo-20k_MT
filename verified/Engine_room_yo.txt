Ìdánimọ̀ Orí ẹ̀rọ-ayárabíàṣá ní orílẹ̀-èdèe Nàìjíríà: Àgbéyẹ̀wò Ìṣẹ̀lẹ̀ 
Ìfihàn 
Ní ọdún-un 2019, Engine Room Náà ṣiṣẹ́ pẹlu àwọn olùwádìí tí wọ́n jẹ́ ọmọ orílẹ̀-èdè ní àwọn agbègbè márùn-ún láti ṣe ìwádìí sí àwọn ètò ìdánimọ̀ orí-ẹ̀rọ ayárabíàṣá. 
Èròńgbà iṣẹ́ náà ni láti ní òye ipa tí àwọn ètò ìdánimọ̀ orí-ẹ̀rọ ayárabíàṣá ń kó lórí àwọn mẹ̀kúnnù tí wọ́n ń ṣe àmúlòo wọn. 
Ìwádìíi wa ní orílẹ̀-èdèe Nàìjíríà ní ìfọ̀rọ̀wánilẹ́nuwò ẹlẹ́kùnúnrẹ́rẹ́ mẹ́fà pẹ̀lú àwọn atanilólobó pàtàkì ní Abuja àti ní orí ayélujára, bákan náà ni a tún ṣe ìjíròrò pẹ̀lú àwọn ọmọ orílẹ̀-èdè mìíràn títí mọ́ àwọn ènìyàn tí wọ́n di aláìnílélórí, àwọn tí ó ní ìpèníjà-ara, àwọn ará ìgbèríko àti àwọn tí wọ́n ń gbé ní àdúgbò ọlọ́lá, pẹ̀lú àwọn àjọ ẹgbẹ́ àwùjọ. 
Ìwádìí àkọ́kọ́ṣẹ yìí wáyé láàárín-in oṣù Èrèlé àti oṣù Igbe ọdún-un 2019. 
Gbogbo ọ̀rọ̀ àlàyé yẹbẹyẹbẹ láti inú ìfọ̀rọ̀wánilẹ́nuwò pẹ̀lú àwọn atanilólobó àti ìjíròrò nínú àwọn ẹgbẹ́ arọ́pòó wá láti ara iṣẹ́-ìwádìí náà ní àkókò yìí. 
Ẹ̀kúnrẹ́rẹ́ àlàyé ńbẹ nínú ìjábọ̀ àgbáyé. [Wo Engine Room Náà. (2020). Mímọ ipa tí ìdánimọ̀ abẹ́rọ-ayárabíàṣá-ṣiṣẹ́ ń kó. Ẹ̀kúnrẹ́rẹ́ ìjábọ̀ ìwádìí àwọn orílẹ̀-èdè.]
Ìpinnu iṣẹ́-ìwádìí yìí ni láti ní òye ìrírí àwọn ènìyàn kọ̀ọ̀kan, kì í ṣe láti ṣe àfihàn àpẹẹrẹ àwọn ọ̀wọ́ olùgbé kọ̀ọ̀kan. 
A kò leè ṣàìdédé ṣe àfikún ìrírí ẹnìkan kí ó lè dọ́gba pẹ̀lú ti gbogbo àwọn ènìyàn ìyòókù - bí ó tilẹ̀ jẹ́ pé àwọn àsìkò kan wà tí àwọn ẹni tí a fọ̀rọ̀ wá lẹ́nu wò ní ìrírí ètò náà lọ́nà kan náà poo - ṣùgbọ́n ìrírí kọ̀ọ̀kan ń fún wa ní òye ipa tí àwọn apèsè àti ohun amáyédẹrùn orí-ẹ̀rọ ayárabíàṣá ń kó láyé ọ̀kẹ́ àìmọye onírúurú èèyàn. 
Ètò Ìdánimọ̀ Orí-Ẹ̀rọ Ayárabíàṣá 
Lọ́wọ́lọ́wọ́ yìí, ó tó àjọ aṣojú ìjọba-àpapọ̀ 13 tí ó ń fúnni ní ìdánimọ̀ ní orílẹ̀-èdèe Nàìjíríà. 
Gbogbo àwọn àjọ wọ̀nyí ni wọ́n ń ṣe àgbàjọ àlàyé-aṣàfihàn nípa ẹni kan náà tí ó ń tú àwọn àṣìírí tí ó pamọ̀ tẹ́lẹ̀tẹ́lẹ́rí nípa ìwà àti ìṣe àwọn èèyàn, tí ó sì jẹ́ wípé kò fi bẹ́ẹ̀ sí ìyàtọ̀ kan sàn-án t’ó wà nínú iṣẹ́ àwọn àjọ aṣojú ìjọba wọ̀nyí. Èyí sì ń kó ìnáwó ńlá bá orílẹ̀-èdè. 
Bí ó tilẹ̀ jẹ́ pé èrò Ìjọba Nàìjíríà ni láti ṣe àmúlò gbogbo àwọn ètò wọ̀nyí ní ọdún-un 2014, ìlọsíwájú àwọn ètò náà ń falẹ̀. 
Nígbà tí ìwé pélébé náà tí wọ́n pè ní 'eID' (ìdánimọ̀ abẹ́rọ-ayárabíàṣá-ṣiṣẹ́) kọ́kọ́ jáde fún lílò, gbọ́nmi sí i omi ò tó o kan wáyé nípasẹ̀ ìfọwọ́sowọ́pọ̀ tí ìjọbá ṣe pẹlu MasterCard, tí àwọn ènìyàn kan bu ẹnu àtẹ́ lù pé ó jẹ́ oníṣòwò tí ó gbajúmọ̀ bí ìṣáná ẹlẹ́ta fún títa ọ̀rọ̀ alálàyé nípa àwọn ọmọ ìlú.
[Fún àpẹẹrẹ, wo, Ìsààmì sí Nàìjíríà: Ìdánimọ̀ tí MasterCard ṣe agbátẹrùu rẹ̀ dúró fún ike ìsanwógbawó àti àwòrán ojú bákan náà, láti ọwọ́ m Alex Court (2014, ọjọ́ 25 oṣù Ọ̀wẹwẹ̀), CNN. 
And Ìdánimọ̀ ìtẹ̀ka aláwòrán ojú Orwellian Nàìjíríà tí MasterCard mú wá, láti ọwọ́ Siobhan O’Grady (2014, ọjọ́ 3 oṣù Ọ̀wẹwẹ̀) Foreign Policy. 
Ní oṣù Ọ̀wẹwẹ̀ ọdún-un 2019, ìdá àwọn ọmọ Nàìjíríà 19 péré ni wọ́n ti fi-orúkọ-sílẹ̀ fún ìdánimọ̀ orílẹ̀-èdè abẹ́rọ-ayárabíàṣá-ṣiṣẹ́ tí yóò rọ́pò àwọn ètò ìdánimọ̀ àyàsọ̀tọ̀ọ̀tọ̀-ọ ti tẹ́lẹ̀. [Sanni, K. (2019, ọjọ́ 20 oṣù Ọ̀wàrà). Ọ̀fẹ́ ni Ìwé Ìdánimọ̀ Pélébé orílẹ̀ èdèe Nàìjíríà, àmọ́ ìdá 19 ọmọ Nàìjíríà ló forúkọ sílẹ̀. Premium Times.]
Kí ètò náà ba kálékáko, Àjọ tí-ó-ń-ṣàkóso Ètò Ìdánimọ̀ ní orílẹ̀-èdèe Nàìjíríà (NIMC) ti gbìmọ̀-pọ̀ pẹ̀lú Ilé-ìfowópamọ́sí Àgbáyé láti ṣètò ohun tí ó máa bá àwùjọ mu, kí ìdánimọ̀ ọ̀kan ṣoṣo yìí lè kárí dáadáa nípasẹ̀ẹ lílo àwọn ẹ̀ka ìjọba àti aládàáni gẹ́gẹ́ bíi alábàáṣiṣẹ́pọ̀ ìforúkọsílé pẹ̀lú NNIM.  
Atanilólobó Báńkì Àgbáyé kan ni:
Èrò náà ni pé bí o bá lọ ṣe ìforúkọsílẹ̀ fún káàdì SIM ìtàkùrọ̀sọ orí ẹ̀rọ alágbèéká tí o ò sì tí ì ní ìdánimọ̀ ti orílẹ̀-èdè tẹ́lẹ̀tẹ́lẹ́ rí, ní ẹnu ìgbésẹ̀ ìforúkọsílẹ̀ náà ni wọ́n máa ti fi orúkọọ̀ rẹ sílẹ̀ fún ìdánimọ̀ ti orílẹ̀-èdè. 
Bákan náà ni pẹ̀lú ní ilé ìfowópamọ́sí. 
Bẹ́ẹ̀ náà ni, fún àpẹẹrẹ, ní gbogbo àwọn ètò àwùjọ mìíràn, títí mọ́ ètò ìlera. 
Ìjọba orílẹ̀-èdè Nàìjíríà ní i lọ́kàn láti lo ìdánimọ̀ NIMC fún ìpèsè àwọn ọ̀kan-ò-jọ̀kan ètò bí i, ètò amáyédẹrùn àwùjọ, àbùkún ìṣúná owó, owó sísan lórí ẹ̀rọ-ayárabíàṣá, owó ìfẹ̀hìntì òṣìṣẹ́, ètò iṣẹ́-ọ̀gbìn, ètò ìlera, ètò ẹ̀kọ́, ìdàgbàsókè iṣẹ́ ọwọ́ àti ìgbanisíṣẹ́, ìgbófinró, àtúnṣe ọ̀rọ̀ ilẹ̀, ètò ìdìbò àti ìkànìyàn.
[ Àjọ Aṣàmójútó Ìdánimọ̀ Nàìjíríà. (2017 oṣù Òkúdù). Àlàálẹ̀ ìṣàmúlò ètò ìdánimọ̀ abẹ́rọ-ayárabíàṣá-ṣiṣẹ́ ní Nàìjíríà.] 
Àti àgbàlagbà àti ọmọdé ni yóò gba ìwé ìdánimọ̀ pélébé náà. Ní àwọn ibùdó ìforúkọsílẹ̀, àwọn òṣìṣẹ́ yóò gba àwọn ọ̀rọ̀ alálàyé nípa ẹnìkọ̀ọ̀kan, àwòràn ojúu wọn àti òǹtẹ̀ ìka mẹ́wàá kí wọn ó tó fún àwọn tí ọjọ́ oríi wọn tó 16 àti jù bẹ́ẹ̀ lọ ní káàdì gbogbonìṣe abẹ́rọ-ayárabíàṣá-ṣiṣẹ́” àti nọ́́ḿbà ìdánimọ̀ orílẹ̀-èdè (NIN).  
Ìrírí Àwọn Èèyàn 
Àwọn ìfọ̀rọ̀wánilẹ́nuwò àti ìwádìí ẹgbẹ́ arọ́pò tí a ṣe ní orílẹ̀-èdèe Nàìjíríà láàárín oṣù kejì sí oṣù kẹ́rin fún wa ní òye ìrírí àwọn èèyàn pẹ̀lú àwọn ètò tí a ṣàpèjúwe náà. 
Níwọ̀n ìgbà tí ó jẹ́ pé ìwádìí kékeré ni ó wà nípa ìrírí àwọn èèyàn pẹ̀lú àwọn ẹ̀rọ ìdánimọ̀, àkójọ ẹ̀kúnrẹ́rẹ́ ìwádìí yìí wúlò fún mímọ ohun tí ó ń ṣẹlẹ̀ sí àwọn èèyàn kọ̀ọ̀kan. 
Lára àwọn ìrírí wọ̀nyí lè tako ìjábọ̀ ìwádìí, ṣùgbọ́n ó ṣe pàtàkì láti mọ̀ pé kì í ṣe gbogbo  olùgbé orílẹ̀-èdèe Nàìjíríà ni ìríríi wọ́n bára dọ́gba. 
Àfojúsùn-un wa fún àwọn ìwádìí wọ̀nyí ni kí ó jẹ́ ọ̀kan lára àwọn àṣàrò lórí ojútùú sí àwọn ọ̀nà àbáyọ ìdánimọ̀ abẹ́rọ-ayárabíàṣà-ṣiṣẹ́ ní àwọn orílẹ̀-èdè. 
Àìtó Ìpolongo fún àwọn olùgbé ìlú
Àwọn èèyàn tí a bá sọ̀rọ̀ ní orílẹ̀-èdèe Nàìjíríà sọ wípé àwọn kò mọ̀ nípa àwọn ìwúlò káàdì ìdánimọ̀ orílẹ̀-èdè náà, ìdí tí wọ́n ṣe ń gba ọ̀pọ̀lọpọ̀ ọ̀rọ̀-alálàyé-aṣàpèjúwe-nípa-ẹni àti bí wọ́n ṣe ń fi àwọn ọ̀rọ̀-alálàyé-aṣàpèjúwe-nípa-ẹni náà pamọ́. 
Ìwádìíi wa fi hàn pé ìforúkọsílẹ̀ fún káàdì ìdánimọ̀ NIMC yìí kò pọ̀ nítorí ọ̀gọ̀rọ̀ àwọn ènìyàn ni wọn kò mọ ìwúlò káàdì náà. 
Ní ọ̀pọ̀ ìgbà, àwọn tí wọ́n ti forúkọ sílẹ̀ ṣe bẹ́ẹ̀ nítorí pé wọn kò rí àyè sí àwọn àǹfààní kan láìní nọ́ḿbà ìdánimọ̀ NIN tàbí kí ó jẹ́ pé wọ́n rí i tí àwọn èèyàn ń tò láti ṣe é, àti ní ti àwọn mẹ̀kúnnù àti pàápàá jùlọ àwọn aláìnílélórí tó ń gbé àgọ́ ogúnléndé, ní ìretí àwọn àǹfààní kọ̀ọ̀kan bíi oúnjẹ àti owóo-gbà-máà-bínú. 
Síwájú sí i, àwọn ènìyàn kọ̀ọ̀kan tí a fọ̀rọ̀ wá lẹ́nu wò sọ pé ìjọba fẹ́ kí àwọn èèyàn tètè forúkọ sílẹ̀, ó sì ti ń halẹ̀ pé òun yóò fi ọwọ́ mú àwọn ìwé pàtàkì kan láti rí i dájú wípé ìforúkọsílẹ̀ náà wá sí ìmúṣẹ. 
Ọ̀kan lára wọn sọ báyìí pé, "Wọ́n halẹ̀ mọ́ wa pé bí a kò bá ní káàdì ìdánimọ̀ orílẹ̀-èdè, a kò ní leè ṣe ìwé-ìrìnnà tuntun, ìdí nìyẹn tí a fi lọ forúkọ sílẹ̀". 
Wọ́n sọ fún wa pé ìhàlẹ̀ yìí ni ó mú kí àwọn ọmọ Nàìjíríà mìíràn ó lọ parí ìgbésẹ̀ ìforúkọsílẹ̀ náà.
Àìtó ìfọ̀rànlọni 
Ìdàgbàsókè ètò ìdánimọ̀ àti ìmúwáyé ètò náà tí Ilé-ìfowópamọ́sí Àgbáyé fẹ́ jùmọ̀ṣe pẹ̀lú ìjọba orílẹ̀-èdèe Nàìjíríà ń ṣàpèjúwe pàtàkì ohùn-un gbogbo àwọn ará ìlú, àti ìlọ́wọ́síi gbogbo àwọn tí ọ̀rán kàn láàárín ìlú pẹ̀lú ìṣàkíyèsí pàtàkì sí àwọn ìjọba ìpínlẹ̀, "ìbánisọ̀rọ̀ àtìgbàdégbà pẹ̀lú àwọn olùgbé ìlú", àti ìkànsí àwọn ẹgbẹ́ ènìyàn tí-a-lè-pa-lára".
Níwọ̀n-ọn bí àwọn ẹni tí a fọ̀rọ̀ wá lẹ́nu wò kan ṣe ń sọ pé àwọ́n gbọ́ nípa ìdánimọ̀ tuntun náà ní orí ẹ̀rọ-agbóhùnsáfẹ́fẹ́ àti ẹ̀rọ-amóhùnmáwòrán, ọ̀pọ̀ àwọn ìfọ̀rọ̀wánilẹ́nuwò àti ẹgbẹ́ arọ́pò ni ó fi yé wípé ìjọba kò f’ọ̀ràn lọ gbogboògbò. 
Ẹgbẹ́ arọ́pò àwọn tí-ó-nípèníjà-ara kan tí gbọ́ nípa ìpàdé Ilé-ìfowópamọ́sí Àgbáyé kan (Báńkì Àgbáyé sì fi ìdíi rẹ̀ múlẹ̀ pé àwọ́n kàn sí àwọn tí-ó-ní-ìpèníjà-ara) ṣùgbọ́n wọn kò mọ àwọn ẹni tí ó wà síbi ìpàdé. 
Adarí ẹgbẹ́ arọ́pò náà sọ̀rọ̀ pé "Ká ní wọ́n gbọ́ ohùn-un wa ni, tí a sì wà níbẹ̀, bóyá ìgbésẹ̀ àti àkóónú náà ò bá má nira tó èyí. Kò sí ìrònú gẹ́gẹ́ bíi onínǹkan". 
Àìsí "onínǹkan" yìí jẹ́ ìṣòro kan tí ó wúwo tí ó ń dojúkọ àjọ aṣojú ìjọba tí ó ń lépa láti fi orúkọ èèyàn tí ó tó ẹgbẹẹgbẹ̀rún 200 sílẹ̀. 
Kódà, àwọn èèyàn tó ju ẹgbẹ̀rún 700 tí wọ́n ti forúkọ sílẹ̀ kòì tí ì lọ gba káàdì wọn. 
Ìrírí yìí náà ń sọ sí i pé ó ṣì yẹ kí ìkéde ìpolongo nípa ìfọ̀rànlọni tí ó wáyé t’ó gbilẹ̀ bíi sánmọ́ntì ṣì máa lọ. 
Àwọn èèyàn ṣì lè rí èsì tí wọ́n bá rí i pé àwọn àjọ náà kòì tí ì gbé gbogbo ohun tí wọ́n nílò ṣe, ṣùgbọ́n wọ́n máa lè fọkàn tán ètò náà pẹ̀lú ìfọkànbalẹ̀ pé àwọn aláṣẹ kàn sí gbogbo ará-ìlú, wọ́n á sì ní ìgbàgbọ́ pé gbogbo ìfisùn-un wọn ni wọ́n máa gbọ́.
Ìdènà sí ìforúkọsílẹ̀ àti Ìlò 
Ní orílẹ̀-èdèe Nàìjíríà, àwọn tí kò rọ́wọ́ pọ́n lá, àwọn ará ìgbèríko àti àwọn tí-ó-ní-ìpèníjà-ara ní í sábà máa ń rí ìdènà bí wọ́n bá fẹ́ ṣe ìforúkọsílẹ̀. 
Gbogbo àwọn tí a bá sọ̀rọ̀ ni wọ́n sọ pé ìlànà ìforúkọsílẹ̀ náà gùn kọjá àlà. 
Nígbà tí ó jẹ́ pé, àwọn ọlọ́lá lè sanwó fún àwọn òṣìṣẹ́ ìforúkọsílẹ̀ láti wá bá wọn nílé tàbí kí wọ́n sanwó láti ṣe ohun tí àwọn tí a fọ̀rọ̀ wá lẹ́nu wò pè ní "fífo ìlà", bí ó tilẹ̀ jẹ́ pé àbẹ̀tẹ́lẹ̀ kò bófin mu, àwọn ẹni tí kò lówó máa dúró ní ibùdó ìforúkọsílẹ̀ fún nǹkan bí i wákàtí rẹpẹtẹ sí ọjọ́ púpọ̀. 
Òkan lára àwọn tí ó bá wa sọ̀rọ́ ṣe àpèjúwe ìgbésẹ̀ náà gẹ́gẹ́ bí èyí tí ó "nira gidigidi gan-an. 
Ó pẹ́, àwọn ibùdó ìforúkọsílẹ̀ sì máa ń rọ́ tìkẹ̀tìkẹ̀ fún òmítímitì èrò. Àwọn èèyàn máa ń tò fún àìmọye ọjọ́ ".
Títò fún gbogbo wákàtí nínú ọjọ́ ní àwọn ibùdó ìforúkọsílẹ̀ lọ́lù púpọ̀ fún àwọn èèyàn tí wọ́n ní láti rin ìrìnàjò láti ibi jínjìn kí wọ́n ó tó dé ibùdó ìforúkọsílẹ̀. 
Owó ni ìrìnàjò náà yóò jẹ, èyí sì tún lè mú kí èèyàn tún pa iṣẹ́ jẹ.  
Ní àfikún, ìlànà ìforúkọsílẹ̀ náà ń dí ìkópa àwọn ará ìgbèríko tí ó di ẹ̀sìn ìbílẹ̀ẹ wọn mú ṣinṣin lọ́wọ́ nítorí àṣàa wọn kò fàyè gba àwọn ìṣe kan. 
Pẹ̀lú àbá àwọn ìjọba láti ṣe àfikún ìṣúná owó, àti mímú kí ìrànlọ́wọ́ ó kárí, ìwádìíi wa fi hàn pé àwọn ìdánimọ̀ abẹ́rọ-ayárabíàṣá-ṣiṣẹ́ wọ̀nyí kòì tíì dé apá ọ̀dọ̀ ọ̀pọ̀ àwọn èèyàn ní ìgbèríko níbi tí wọ́n ti nílò ìrànwọ́.
Ọ̀pọ̀ ibùdó ìforúkọsílẹ̀ wọ̀nyí ni kò ṣe é dé fún àwọn tí-ó-ní-ìpèníjà-ara. 
Ọkùnrin afọ́jú kan sọ pé wọ́n fún òun ní fọ́ọ̀mù láti kọ ọ̀rọ̀ alálàyé sóríi rẹ, òun sì ní láti bẹ ẹlòmíràn tí ó ń dúró láti forúkọsílẹ̀ kí ó bá òun kọ ọ́. 
Obìnrin kan tí-ó-ní-ìpèníjà-ara náà sọ pé òun tò láti gba káàdì òun láìsí ibi tí òun lè jókòó sí. 
Lẹ́yìn tí ó ju wákàtí kan lọ, agbára ẹsẹ̀ òun kò gbé e mọ́, òun sì béèrè fún ìrànlọ́wọ́ ṣùgbọ́n kò sí ẹni tí ó dáhùn nítorí ariwo àwọn èèyàn nínú iyàrá náà. 
Ó ní òun ní láti pariwo kí òun tó lè pe àkíyèsí àwọn òṣìṣẹ́. 
Akópa nínú ẹgbẹ́ arọ́pò fún àwọn tí-ó-ní-ìpèníjà-ara mìíràn náà sọ ohun tí ó jọ èyí: "àwọn tí wọ́n ń jókòó sórí kẹ̀kẹ́ ayíbìrì á sọ fún-un yín pé 'láti ẹnu ona ni ìrẹ̀wẹ̀sì ti dé bá wa, a sì pẹ̀yìnda', adití á sọ fún-un yín pé ìhùwàsí àwọn òṣìṣẹ́ ìforúkọsílẹ̀ mìíràn kò dára; wọn kì í ní sùúrù tó láti gbọ́ t’èèyàn". 
Ẹni yìí sọ ohun tí òun ò bá ṣe bí ó bá jẹ́ pé òun wà nípo àṣẹ: 
Àwa ni akúṣẹ̀ẹ́ jù nínú gbogbo akúṣẹ̀ẹ́, nítorí náà mi ò ní fẹ́ kí àwọn èèyàn pààrà lẹ́ẹ̀marùn-ún nítorí pé wọ́n fẹ́ fi orúkọ sílẹ̀. 
Mo máa rí i dájú pé àwọn ẹni tí-ó-ní-ìpèníjà-ara ni wọ́n á kọ́kọ́ dá lóhùn nítorí pé mi ò mọ ibi tí wọ́n ti rí owó ọkọ̀... 
Mo máa rí i dájú pé nígbàkúùgbà tí ẹni tí-ó-ní-ìpèníjà-ara bá wà ní àyíká, irú ẹni bẹ́ẹ̀ ni a ó kọ́ọ́ dá lóhùn kí wọ́n ba máà tún máa fi owó tí kò tó wọ ọkọ̀ láti padà wá lójoojúmọ́ fún ìforúkọsílẹ̀ náà.
Láfikún, ìrújú wà nípa ti ìdànimọ̀ irúfẹ́ àléébù ara ènìyàn. 
Àwọn ìwé ìforúkọsílẹ̀ ń béèrè bí àwọn èèyàn bá ní àléébù lára, ṣùgbọ́n kò fi àyè gbà wọ́n láti kọ irú àléébù tí ó jẹ́. 
Káàdì náà fúnra rẹ̀ kò ní ohun atọ́ka kankan nípa àléébù ara, èyí jẹ́ kí ọ̀rọ̀ àìgbọ́raẹniyé yìí kan àwọn ẹ̀dá tí-ó-ní-ìpèníjà-ara tí a fọ̀rọ̀ wá lẹ́nu wò ju kà á-sí-nǹkan. 
Fún àpẹẹrẹ, adití kan fi èrò rẹ hàn pé káàdì náà kò sọ fún àwọn èèyàn nípa àléébù ara òun. 
Díẹ̀ ló kù kí ọwọ́ọ ṣìkún òfin mú òun ní ibi ojú-àyẹ̀wò àwọn ológun kan nígbà tí àwọn ológun náà fura sí i gẹ́gẹ́ bí ọ̀kan lára ọmọ ẹgbẹ́ẹ Boko Haramu kan nítorí àìlèfèsìi rẹ̀ sí àwọn ìbéèrè tí wọ́n bi í. 
Ìwé ìdánimọ̀ pélébée rẹ̀ tí kò ṣàfihàn àléébù ara rẹ̀ kò wúlò ní àsìkò náà. 
Ohun tí ó kó o yọ ni ẹnìkan tí ó dá a mọ̀ tí ó ṣàì dédé yọ. 
Ìdí tí wọ́n ṣe ń gba àlàyé nípa àléébù ara ẹni àti bí wọ́n ṣe ń lò ó farasin nígbà tí kò bá ti lè hàn lára káàdì fúnra rẹ̀ tàbí tí wọ́n bá fi ẹ̀rọ òǹmọ̀ yà á. 
Ní ìparí, a bá ọ̀pọ̀lọpọ̀ àwọn èèyàn tí wọn kòì tí ì rí káàdì ìdánimọ̀ọ wọn gbà lẹ́yìn-in ọ̀pọ̀lọpọ̀ oṣù àti ọdún tí wọ́n ti fi ń dúró. 
Obìnrin kan tí ó ti di ẹni aláìnílélórí látàrí ìkọlù àwọn Boko Haramu ti fi orúkọ sílẹ̀ láti ọdún-un 2016 tí ó sì ní àtẹ̀jáde bébà kan lọ́wọ́ gẹ́gẹ́ bí ẹ̀rí; ó ṣì ń dúró de ìdánimọ̀ oníke rẹ̀. 
Ẹlòmíràn tí ó di ẹni aláìnílélórí náà sọ fún wa pé ẹ̀rọ ayárabíàṣáa kọ̀m̀pútà kì í ṣiṣẹ́ dáadáa tàbí kí ẹ̀rọ amáwòrán-aṣàfihàn iṣẹ́ daṣẹ́ sílẹ̀ nígbàkúùgbà tí òún bá lọ láti gba káàdì òun. 
Àsẹ̀yìnwá àsẹ̀yìnbọ̀, ó pàdánù káàdì SIM rẹ̀, tí ó wá ku bí ìjọba yóò ṣe kàn sí i láti jẹ́ kí ó mọ bí káàdìi rẹ̀ bá ti wà nílẹ̀ fún gbígbà.
Lẹ́yìn ọ̀pọ̀lọpọ̀ oṣù tí ìwádìí ìfọ̀rọ̀wánilẹ́nuwòo wa kásẹ̀ nílẹ̀, NIMC ṣe ìkéde lórí Twitter ní oṣù Ọ̀wàrà ọdún-un 2019 pé orí kọ̀ọ̀kan yóò ní láti san ẹgbẹ̀rún mẹ́ta náírà[ Ní àsìkò ìkọ̀wé (Belu ọdún-un 2019), iye owó náà tó EUR 7.50.] láti ṣe ìsọdọ̀tun káàdì ìdánimọ̀ abẹ́rọ-ayárabíàṣá-ṣiṣẹ́ náà. [ Channels Television. (2019, ọjọ́ 15, oṣù Ọ̀wàrà)]. 
Inú bí àwọn ọmọ orílẹ̀-èdèe Nàìjíríà bí àjọ NIMC ṣe fi N3,000 sí orí kọ̀ọ̀kan tí ó bá fẹ́ gba ìdánimọ̀ orílẹ̀-èdè tuntun.
 Ìpolongo yìí bá ìbínú àwọn ènìyàn pàdé, pàápàá jùlọ àwọn ènìyàn tí wọ́n ti dúró fún àìmọye ọdún tí wọn kò sì tí ì rí káàdì ìdánimọ̀ wọn gbà.  
Ìwádìíi wa se àfihàn ọ̀pọ̀lọpọ̀ ọ̀nà tí ètò yìí ti gbà yọ àwọn èèyàn sẹ́yìn, tí owó yìí túbọ̀ dákún ìṣòro yẹn, tí yóó sì tún bùkún àìdọ́gba tó wà nílẹ̀. 
Àìgbàṣẹ lọ́wọ́ Àwọn Èèyàn 
Àwọn ẹni tí a fọ̀rọ̀ wá lẹ́nu wò ní Nàìjíríà sọ wípé wọn kò fìgbà kan mẹ́nuba ìlànà àṣẹ àwọn èèyàn. 
Ẹni tó bá ti f’ẹsẹ̀ tẹ ibi ìfòrúkọsílẹ̀ pẹ́rẹ́n tí fi àṣẹ fún ìjọba, ó sì ti gbà nìyẹn. 
Kódà, èròo pé bí èèyàn bá ti lè farahàn ní ibùdó ìforúkọsílẹ̀ túmọ̀ sí gbígbàa rẹ̀ láti gbé ìgbésẹ̀ náà mú kí ọ̀kan nínú àwọn ẹni tí a fọ̀rọ̀ wá lẹ́nu wò rí àlàyé àṣẹ gbígbà yìí gẹ́gẹ́ bí i "ìbéèrè fún àṣẹ pàtàkì" - ọ̀rọ̀ èrò tẹ́lẹ̀ nípa “ìfúni láṣẹ” lójú àwọn akópa jẹ́ kàyéfì àti pé ó fi ẹ̀rín pẹ́rẹ́kẹ́ẹ wọn nítorí wọn kì í sábàá gba àṣẹ kí iṣẹ́ ó tó bẹ̀rẹ̀. 
Èrò yìí rí báyìí káàkiri débi pé ẹnikẹ́ni kò sọ ohun mìíràn síwájú sí i nípa rẹ̀.
Àkójọ wa nínú ìwádìí yìí kò ṣe é fi wé àwọn ìṣe àkójọ ọ̀rọ̀ alálàyé aṣàfihàn-nípa-ẹni tí ó kẹ́sẹjárí. 
Gbígba àṣẹ jẹ́ ìpele kan tí a mọ̀ sí èyí tí ó ṣe pàtàkì nínú ètò ìdánimọ̀ tí ó bọ̀wọ̀ fún ẹ̀tọ́ àwọn ènìyàn, ó sì gbọdọ̀ wáyé nípa ṣíṣe ìbéèrè fún àṣẹ ẹni tí ẹ fẹ́ forúkọ rẹ̀ sílẹ̀ kí àlàyé nípa wọn ó tó di gbígbà sílẹ̀, pàápàá jùlọ àwọn ohun tí ó ṣe pàtàkì nípa wọn gẹ́gẹ́ bí ẹ̀dá tí ó yàtọ̀ sí ẹlòmíràn. 
Bákan náà, àìgbàṣẹ̀ lọ́wọ́ àwọn èèyàn yìí ṣe é so mọ́ "àìsí ìrònú onínǹkan" tí a ṣàpèjúwe rẹ̀ lókè. 
Nígbà tí àwọn ètò tí a ṣẹ̀dá fún ìdánimọ̀ àwọn èèyàn bá kùnà láti bọ̀wọ̀ fún ẹ̀tọ́ àwọn èèyàn kí ó sì jẹ́ kí wọ́n ṣe ìpinnu nípa ọ̀rọ̀ alálàyé nípa ara wọn, ó máa kó bá ìbáṣepọ̀ ìfọkàntán tí ó wà láàárín àwọn èèyàn àti ìjọba, yóò sì dènà èrò àjọni.   
Ìdáàbòbò Ọ̀rọ̀-Alálàyé-afẹ̀ríhàn-nípa-ẹni 
Ètòo káàdì ìdánimọ̀ abẹ́rọ-ayárabíàṣá-ṣiṣẹ́ Nàìjíríà yóò jẹ́ lílò ní àwọn àjọ ìjọba àti àwọn iléeṣẹ́ aládàáni. 
Àwọn atanilólobó pàtàkì sọ fún wa pé ọ̀rọ̀ alálàyé-aṣàfihàn nípa àwọn èèyàn ti di ohun à ń pín ká láìgbàṣẹ, láì yọ ti títa ọ̀rọ̀ alálàyé-aṣàfihàn nípa àwọn èèyàn láàárín àwọn àjọ ìjọba, ìdásílẹ̀ ìṣúná owó, àwọn iléeṣẹ́ ẹlẹ́rọ-ìbánisọ̀rọ̀ àti àwọn apolówó-ọjà ẹnìkẹ́ta. 
Ẹnìkan lára àwọn tí a fọ̀rọ̀ wá lẹ́nu wò sọ pé "Bẹ́ẹ̀ ni, àwọn ilé ìfowópamọ́sí ní ọ̀rọ̀ alálàyé-aṣàfihàn nípaà mi... àwọn Àjọ tó ń ṣàkóso Èbúté Omi ní orílẹ̀-èdèe Nàìjíríà náà ń rí ọ̀rọ̀ alálàyé-aṣàfihàn nípa wa". 
Ọ̀pọ̀ àwọn akópa nínú ẹgbẹ́ arọ́pò ni wọ́n gbà pé ọ̀rọ̀ alálàyé-aṣàfihàn nípa àwọn kò pamọ́ lọ́wọ́ ìjọba àti ẹ̀ka aládàání, ṣùgbọ́n wọ́n ṣì ń fún wọn nítorí wọn kò ní ọ̀nà mìíràn. 
Ìwà ọ̀daràn lórí ayélujára tí ó ń gbalẹ̀ bíi ṣẹ́lẹ̀rú ní orílẹ̀-èdèe Nàìjíríà ti jẹ́ kí ọ̀pọ̀lọpọ̀ ní ìdánilójú pé àwọn òṣìṣẹ́ ilé ìfowópamọ́sí ń fún àwọn olè ní àyè láti rí ọ̀rọ̀ alálàyé-aṣàfihànan àwọn oníbàáràa wọn. 
Akópa nínú ẹgbẹ́ arọ́pò kan ní "Mo lérò pé ẹ̀rù pé wọ́n lè pín àwọn àkójọ ọ̀rọ̀ alálàyé-afẹ̀ríhàn nípa ẹni yìí wà nítorí ọ̀rọ̀ ìwà ọ̀daràn orí ayélujára ní orílẹ̀-èdèe Nàìjíríà kò bá ti máà yọrí sí rere bí kì í bá ṣe tí àwọn èèyàn lábẹ́lé (òṣìṣẹ́ ilé-ìfowópamọ́sí) tí ó ń fọwọ́sowọ́pọ̀ pẹ̀lú àwọn ọ̀daràn".
Síbẹ̀, àwọn òṣìṣẹ́ àjọ ẹgbẹ́ àwùjọ sọ fún wa pé ìdáàbòbò ọ̀rọ̀ alálàyé-aṣàfihàn nípa ẹni kì í ṣe ohun tí ó jẹ́ bàbàrà lójú àwọn èèyàn. 
Nítorí ìṣẹ́ tí ó pọ̀ nínú ìlú, ohun tí ìjọba fẹ́ fi ọ̀rọ̀ alálàyé-aṣàfihànan nípa àwọn ará ìlú ṣe kò kàn wọ́n. 
Ohun tí ó kàn wọ́n ni bí wọ́n ṣe fẹ́ gbáyé tí wọn yóò sì lè pèsè fún ìdílée wọn, ọ̀rọ̀ àṣìírí jẹ́ ohun tí ọ̀pọ̀lọpọ̀ kò kà sí. 
Gẹ́gẹ́ bí atanilólobó kan ṣe sọ, "[ìjọba ń] gba [ọ̀rọ̀ alálàyé-aṣàfihànan nípa ẹni] nítorí pé ẹnikẹ́ni kò sọ̀rọ̀ nípa òfin ààbò.
Àwọn ẹgbẹ́ arọ́pò tí ó ní àwọn ẹni tí wọ́n ti di aláìnílélórí ṣe àfihàn àkójọpọ̀ ẹ̀mí ìmoore fún ìrànlọ́wọ́ àti àǹfààní tí ó ti ipasẹ̀ níní àwọn káàdì ìdánimọ̀ abẹ́rọ-ayárabíàṣá-ṣiṣẹ́ wọ̀nyí àti èrò ọkàn-an wọn nípa ìtọ́jú àṣírí àti ìdí fún ọ̀rọ̀ alálàyé-aṣàfihànan nípa ẹni gbígbà tí ìjọba àti Ètò Oúnjẹ Àgbáyé ń ṣe. 
Obìnrin kan sọ pé, "Mi ò mọ ohun tí wọ́n fi ń ṣe pàtó. 
Ṣùgbọ́n nígbà mìíràn, ẹ̀rù máa ń bà mí pé bóyá wọ́n ń fi orúkọ mi tàbí àwòrán mi ṣe ohun búburú, ṣùgbọ́n mo máa ń gbàdúrà sí Ọlọ́run fún ààbò". 
Àyàtúnyà àwòrán (bóyá fún ìdí tí ó yàtọ̀ sí ìlò fún ìdánimọ̀ abẹ́rọ-ayárabíàṣá-ṣiṣẹ́) náà jẹ́ ohun kan tí ó ń gbé wọn lọ́kàn gidi. 
Àwọn méjì mìíràn nínú ẹgbẹ́ arọ́pò náà ṣe àròyé nípa àwọn èèyàn tí wọn ń ya àwòrán wọn lójoojúmọ́ láìmú àwọn ìlérí wọn ṣẹ:
Àwọn àwòrán tí wọ́n ń yà ti máa ń pọ̀ jù, wọ́n sì máa ń sọ pé àwọ́n máa kọ́ wa ní àwọn iṣẹ́ ọwọ́ lóríṣìíríṣi tí àwọn á sì dá wa lókoòwò lẹ́yìn tí àwọn bá ti yá àwọn àwòrán náà. 
Ṣùgbọ́n, lẹ́yìn tí wọ́n bá ti ya àwọn àwòrán náà tán, wọ́n máa kó àwọn ọ̀rọ̀ọ wọn jẹ, tí wọn ò sì ní kọ́ wa ní àwọn iṣẹ́ ọwọ́ tí wọ́n ṣe ìlérí láti kọ́ wa mọ́.
Ìrírí àwọn ènìyàn wọ̀nyí pẹ̀lú àkójọ ọ̀rọ̀ alálàyé-aṣàfihànan nípa wọn, pàápàá àwòrán-an wọn lọ́wọ́ àwọn alágbára bí i ìjọba Nàìjíríà àti Àwọn Elétò Oúnjẹ Àgbáyé ti pe àkíyèsí olúkúlùkù sí ti ọ̀rọ̀ alálàyé-aṣàfihànan-nípa-ara-ẹni, pàápàá jùlọ láàárín àwùjọ àwọn tí ó lè ní ìpalára.  
Nígbà tí orí máa bá wọn ṣe, Àjọ tí ó ń ṣàkóso Ìdàgbàsókè àlàyé nípa ìmọ̀-ẹ̀rọ ní orílẹ̀-èdèe Nàìjíríà bẹ̀rẹ̀ sí í ṣe àmúlò òfin Ìdáàbòbò Ọ̀rọ̀ Alálàyé-afẹ̀ríhàn-nípa-ẹni ní orílẹ̀-èdè Nàìjíríà ní oṣù kìíní ọdún-un 2019. 
Gẹ́gẹ́ bí a ti ṣe rí ti àwọn òfin tuntun fún ìdáàbòbò ọ̀rọ̀ alálàyè nípa àwọn èèyàn ní àwọn apá ibòmíràn ní àgbáyé, [ Fún àpẹẹrẹ, Àyọkà Àgbéyẹ̀wò Thailand ti ìṣòfin GDPR.] òfin yìí ṣe àmúlò lára àwọn òfin Ìdáàbòbò Ọ̀rọ̀-alálàyé-aṣàfihànan-nípa-ẹni ti Ìṣọ̀kan Europe.  
Ní orílẹ̀-èdè tí ó ní ìṣòro ìdáàbòbò àwọn ohun tó wà lórí-ẹ̀rọ ayárabíàṣá, níbi tí wọ́n ti ń pín ọ̀rọ̀ alálàyè-aṣàfihàn àwọn èèyàn láìgba àṣẹ lọ́wọ́ọ wọn, ẹ̀kọ́ ìwé àti ìmúṣẹ nìkan ló lè mú àṣeyọrí wá. 
Àwọn Àjọ Ẹgbẹ́ Àwùjọ 
Àìnífẹ̀ẹ́ sí ọ̀ràn ìwé ìdánimọ̀ pélébé abẹ́rọ-ayárabíàṣá-ṣiṣẹ́, àti torí gbogbo ènìyàn ń ṣe bẹ́ẹ̀ kí èmi náà ó ṣe àfarawé, kò mú ìjà fún ẹ̀tọ́ níbi ti ìdánimọ̀ abẹ́rọ-ayárabíàṣá-ṣiṣẹ́ rọrùn. 
Àjọ ẹgbẹ́ àwùjọ Nàìjíríà kéré, kò sì sí owó níbẹ̀. Ó nira fún àwọn iléeṣẹ́ láti gbé àwọn ọ̀rọ̀ ìlú mìíràn wò, nígbà tí àwọn tó wà nílẹ̀ tí ó jẹ́ àwọn ìṣòro tí ń kojú àwọn ènìyàn lójoojúmọ́ bí i ìṣẹ́. 
Nínú ìjíròrò pẹ̀lú àwọn aṣojú àjọ ẹgbẹ́ àwùjọ nínú ẹgbẹ́ arọ́pò kan, akópa kan ṣe ìsọníṣókí ìṣòro náà:
Mo lérò pé ó yẹ kí àwa náà máa kópa nínú ọ̀rọ̀ yìí, ṣùgbọ́n òótọ́ ibẹ̀ ni pé a kò kópa nítorí àìtó ohun èlò. 
Ní tèmi, kì í ṣe nípa fífẹ́ láti di ohun gbogbo fún ẹ̀dá ọmọ ènìyàn gbogbo; a kò ní agbára láti jẹ́ ohun gbogbo fún ẹ̀dá ọmọnìyàn gbogbo.
Àwọn ìpèníjà wọ̀nyí ń mú kí àwọn iléeṣẹ́ tó ń rí sí ẹ̀tọ́ ẹni lórí ẹ̀rọ ayárabíàṣá ó dá ẹrù iṣẹ́ bíbéèrè fún àyípadà lọ́wọ́ ìjọba alágbára gbé. 
Paradigm Initiative, iléeṣẹ́ tí ó ń ṣe òfíntótó sí ẹ̀tọ́ ẹni lórí ẹ̀rọ ayárabíàṣá ti ń kópa ribiribi ní ti ọ̀ràn ìdánimọ̀ abẹ́rọ-ayárabíàṣá-ṣiṣẹ́ láti ìgbà àjùmọ̀ṣe MasterCard pẹ̀lú ìjọba. 
Ọ̀kan lára àwọn aṣojú àjọ ẹgbẹ́ àwùjọ tí a fọ̀rọ̀ wá lẹ́nu wò jábọ̀ pé:
Àjọ ẹgbẹ́ àwùjọ ní tìkára wọ́n kò tóbi tó láti kojú ìjọba, bí ó tilẹ̀ jẹ́ pé Paradigm Initiative ti léwájú nínú akitiyan yẹn, a kòì tí ì rí kí àwọn iléeṣẹ́ mìíràn ní ẹ̀ka àjọ ẹgbẹ́ àwùjọ Gòláyátì ó gbárùkù ti ara wọn kí ó lè ba lapa tí ó lákaakì sí i. 
Iléeṣẹ́ kékeré kan ṣoṣo ni ó ń kojú Gòláyátì yìí. 
Kò sí ṣíṣe kò sí àìṣe, kò ju kí a hùmọ̀ àwọn ọ̀rọ̀ kan sílẹ̀. 
Wọ́n lè jàre ẹni ní ilé-ẹjọ́ — wọ́n ní gbogbo ohun àmúṣagbára – tí wọn kò bá fẹ́ pèsè àlàyé yẹn.
Síbẹ̀, Paradigm Initiative ṣe ìkéde nípa ewu tí ó wà níbẹ̀ bí àwọn iléeṣẹ́ òkèèrè bá ń rí àyè sí ìṣúra-ọ̀rọ̀- alálàyé-afẹ̀ríhàn nípa ẹni tí ó wà níkàáwọ́-ọ NIMC, ó sì ti jà fún ìwé àbádòfin òfin Òmìnira àti Ẹ̀tọ́-ẹni lórí ẹ̀rọ-ayárabíàṣá, tí wọn kò tí ì bu ọwọ́ lù. 
Ìkádìí àti Ìgbaninímọ̀ràn 
Lẹ́yìn tí a ti rí ipò àdánidá tí àjọ ẹgbẹ́ àwùjọ wà ní orílẹ̀-èdèe Nàìjíríà, ó máa dára láti rí àwọn iléeṣẹ́ ńláńlá nílẹ̀ yìí àti ní ilẹ̀ òkèèrè, pẹ̀lú àwọn alágbàwí àti àwọn olùdókoòwò tí wọ́n máa náwó sí ìgbéǹde onírúurú àwọn àjọ ẹgbẹ́ àwùjọ tí kì í ṣe ti ìjọba nínú ìlú yìí. 
Ìyàtọ̀ lè wáyé nípa ṣíṣe àtìlẹyìn fún irú àwọn àjọ ẹgbẹ́ àwùjọ yìí nípa níní òye bí ọ̀rọ̀ ìdánimọ̀ abẹ́rọ-ayárabíàṣá-ṣiṣẹ́ ṣe kàn wọ́n àti ìdí tí ó fi ṣe pàtàkì fún àwọn èèyàn tí wọ́n ń ṣiṣẹ́ sìn leè yí nǹkan padà, ṣùgbọ́n àwọn ẹgbẹ́ yìí náà nílò owó àti àwọn òṣìṣẹ́ t’ó kájú òṣùwọ̀n tí yóò mú ìmọ̀ nípa ìdánimọ̀ abẹ́rọ-ayárabíàṣá-ṣiṣẹ́ wọ inú iṣẹ́-ẹ wọn. 
Àtìlẹyìn yìí lè ṣẹ̀dá ọ̀wọ́ àwọn ajìjàǹgbara àti àwọn iléeṣẹ́ tí wọ́n ń ṣiṣẹ́ lójúnàa ọ̀rọ̀ àṣẹ gbígbà àti ìdáàbòbò ọ̀rọ̀ alálàyé-aṣàfihàn nípa ẹni láti foríkorí fikùnlukùn pẹ̀lú Paradigm Initiative gẹ́gẹ́ bí aṣáájúu wọn, èyí á ró iṣẹ́ tó ti wà nílẹ̀ tẹ́lẹ̀ lágbára, yóó sì lè fúngun mọ́ ìjọba lọ́nà tí iléeṣẹ́ kan ṣoṣo ò leè gbà ṣẹ é.
Ọ̀pọ̀lọpọ̀ àwọn ọ̀rọ̀ tó jẹ́ bàbàrà tí a rí ní orílẹ̀-èdèe Nàìjíríà jẹ mọ́ ti ìráyè àti àlàyé-ọ̀rọ̀ ní ẹ̀kúnrẹ́rẹ́. 
Èròńgbà ìjọba Nàìjíríà láti ṣe àfikún ètò ìṣúná owó kò leè wá sí ìmúṣẹ nígbà tí ọ̀gọ̀rọ̀ àwọn agbègbè tí wọ́n fẹ́ kí wọ́n jẹ̀gbádùn àwọn mùdùnmúdùn wọ̀nyí ṣì ń dojúkọ ìdènà sí ìforúkọsílẹ̀. 
Àwọn ète àgbàwí lè ṣe àfihàn ohun tí àwọn ènìyán nílò ní àwùjọ, láti orí àwọn èèyàn tí ìṣẹ́ ń bá fínra títí dé ọ̀dọ̀ àwọn tí-ó-ní-ìpèníjà-ara. 
Kíkojú owó ìsọdọ̀tun àti àwọn ìnáwó mìíràn tí ó rọ̀ mọ́ ìforúkọsílẹ̀ ni ó máa jẹ́ gbóògì fún àwọn ọmọ Nàìjíríà tí wọn kò fi bẹ́ẹ̀ lówó lọ́wọ́. 
Àwọn ibùdó ìforúkọsílẹ̀ tí ó ṣe é dé fún àwọn tí-ó-ní-ìpèníjà-ara àti àwọn ará ìgbèríko, gbogbo rẹ̀ jùlọ ti àwọn obìnrin tí àṣà kò gbà láyè láti tò sí iwájú tàbí ẹ̀yìn ọkùnrin, pọn dandan bí wọ́n bá fẹ́ kí ìforúkọsílẹ̀ náà ó kárí jákèjádò ìlú. 
Lákòótán, iṣẹ́ Paradigm Initiative lórí ìwé àbádòfin òfin tó ń de ẹ̀tọ́ àti òmìnira lórí ẹ̀rọ-ayárabíàṣá ṣe kókó. 
Ìdókoòwò-kídókoòwò tí ó bá fẹ́ ṣe ìmúdára ìdánimọ̀ abẹ́rọ-ayárabíàṣá-ṣiṣẹ́ gbọdọ̀ mú ìdáàbòbò ọ̀rọ̀ alálàyé-aṣàfihàn nípa àwọn èèyàn ní ọ̀kúnkúndùn kí ó sì ṣe ìmúdájú ètọ́ àwọn ọmọ Nàìjíríà.
